Lugo (Lugh in romagnolo) è un comune di 32.440 abitanti in provincia di Ravenna.

Geografia
Lugo è situata nel settore nord occidentale dell'ampia e fertile pianura alluvionale che circonda Ravenna, fra i fiumi Santerno e Senio. Il territorio comunale è attraversato da una fitta rete di canali, fra i quali il Canale dei Molini di Castel Bolognese, che hanno modellato queste terre, un tempo allagate, attraverso la bonifica. Lugo è caratterizzata da una florida economia, di derivazione in gran parte agricola. La frutticoltura, che forniva materie prime alle molte aziende conserviere di importanza nazionale della zona, sta rapidamente lasciando il posto a colture cerealicole ed estensive in genere.

Altro settore di primaria importanza economica è il commercio. Tutti i mercoledì si svolge nel Pavaglione e nelle piazze principali un mercato che, con gli oltre 600 operatori presenti, è fra i maggiori d'Italia.

Clima
Il cima che caratterizza Lugo, così come tutte le zone interne pianeggianti della Romagna, è di tipo temperato subcontinentale, con inverni piuttosto freddi ed umidi ed estati calde ed afose.

Storia
Preistoria e antichità
In città sono stati rinvenuti i resti di un villaggio neolitico della Cultura di Sasso-Fiorano (quinto millennio a.C.) e tracce di colonizzazione romana.

La prima testimonianza diretta riguardante il territorio lughese è del 782 d.C. In questo documento papa Adriano I, in lotta con gli arcivescovi di Ravenna, rivolgendosi a Carlo Magno quale giudice della controversia, enumerava, tra moltissimi altri, anche un "fondo Cento" di proprietà della sede Apostolica.
Tale fondo si identificherebbe con il terreno ove poi risultò tracciata l'attuale via Cento.
Altri documenti parlano nel 981 di una "massa di sant'Ilaro" ove esistevano i fondi Cento e Biancanigo; nel 1071 di un fondo Stiliano che, assieme ai due già indicati, faceva parte di quella "massa" ove esisteva una chiesa, dedicata appunto a sant'Ilaro, con clero officiante. Un fondo "Lucus" (lucus, luci in latino significa "bosco" anche nell'accezione di "bosco sacro") viene nominato per la prima volta nel 1147, mentre occorre attendere il 1224 per trovare un documento nel quale si parli di "Villa Lugi" (villam luci cum curtibus da lucus, che in documenti cronologicamente successivi diventa villa lugi. La pronuncia gutturale delle "g" determina poi l'attuale toponimo).

Medioevo
La città di Lugo viene menzionata nell'Orlando Furioso (canto 3, par. 41) di Ludovico Ariosto, nelle Istorie Fiorentine (cap. 22) di Niccolò Machiavelli e ne Il Trecentonovelle (novella CCXXIII) di Franco Sacchetti.
Nel 1161 Lugo venne data in feudo ai Conti di Cunio da Federico Barbarossa, ma nel 1202 essi dovettero restituirla a Papa Innocenzo III e, per esso, all'Arcivescovo Alberto di Ravenna che vi fece costruire le prime fortificazioni, incorporate, poi, nell'attuale
Rocca.
Durante le guerre che coinvolsero la Chiesa e le Signorie per il possesso delle terre romagnole nel corso dei secoli XIV e XV, Lugo passò di volta in volta ai da Polenta di Ravenna, ai Pepoli di Bologna, ai Visconti di Milano, agli Estensi di Ferrara; finché nel 1437 rimase in possesso di questi ultimi, che la tennero ininterrottamente fino al 1597, quando, estintosi il ramo diretto di quei prìncipi, ritornò allo Stato della Chiesa.

Età moderna
Il secolo XVIII fu per la gran parte un periodo di pace in Romagna. La città di Lugo crebbe in prosperità e ricchezza.
Sotto l'influenza del ceto mercantile nacque il Pavaglione, il quadriportico innestato sul loggiato eretto nel XVI secolo, e portato alla situazione attuale nella seconda metà del secolo: una struttura concepita a scopo commerciale, in particolare per favorire lo storico mercato del mercoledì e la fiera biennale coincidente con la stagione teatrale al Rossini (Lugo vanta uno dei primi teatri settecenteschi della Romagna, risalente al 1757-61).
Fin dai primi decenni dell'età moderna i generi maggiormente trattati furono: grano e altri cereali, uve e vini, bovini e, soprattutto, la seta, i cui bozzoli venivano commerciati nel Pavaglione a migliaia di quintali ancora nel '900 inoltrato.
Lugo si caratterizzava quindi come centro commerciale, centro agricolo, ma anche come centro finanziario importante, soprattutto per la presenza di una forte comunità ebraica.

Ma il secolo terminò con un evento bellico che a Lugo lasciò tracce profonde: il sacco dei francesi.
Nel 1796 l'esercito di Napoleone invase l'Italia. Alla caccia di bottino, le truppe francesi si spinsero fino alla Bassa Romagna. Tutte le città e i paesi incontrati alzarono bandiera bianca. Solo a Lugo i napoleonici incontrarono resistenza.
La rivoltà cominciò il 30 giugno quando durante l'opera di requisizione, venne confiscato anche il veneratissimo busto del co-patrono Sant'Illaro. Il popolo, appoggiato dai conti Manzoni, dalla famiglia nobile dei Dal Buono e dal clero, mise in fuga i soldati e si impossessò del paese. Intervenne il vescovo di Imola, il card. Chiaromonti (futuro papa Pio VII) che, temendo il peggio, propose una mediazione. Ma i sollevati non accettarono. La vendetta francese fu dura: dopo un primo assalto, che fu respinto, il 7 luglio i napoleonici, guidati dal generale Augereau, abbatterono le resistenze a colpi di cannonate. Per un giorno intero Lugo fu teatro di un terribile saccheggio.

Durante la dominazione francese, il 7 gennaio 1797 l'illustre cittadino lughese Giuseppe Compagnoni (Lugo 1754 - Milano 1833) propose al Parlamento della Repubblica Cispadana l'adozione del tricolore come bandiera italiana.
La dominazione francese ebbe termine nel 1815. Con la Restaurazione Lugo tornò a far parte dello Stato Pontificio.

Nel 1817 Papa Pio VII concesse a Lugo il titolo di Città, anche in riconoscimento della resistenza armata ai francesi di 21 anni prima.
Il 13 giugno 1859 i lughesi, con il plebiscito che interessò le Romagne, chiesero di essere annessi al regno Sardo, che divenne nel 1861 Regno d'Italia.

Alla fine dell'800 si affermarono tra i lughesi i movimenti socialista e repubblicano quale alternativa politica e amministrativa ai moderati e monarchici. Le giunte guidate dal repubblicano radicale Ercole Bedeschi dal 1885 al 1890 diedero vita ad importanti esperienze innovative in campo economico e sociale (ad esempio, costruzione di case per gli operai e fondazione di cooperative). Le istituzioni più importanti erano la Banca Popolare, il Canapificio, la «Società fra le Arti Costruttrici» e la «Società edificatrice di case operaje». Lugo vantava anche la più ricca Società di Mutuo Soccorso della Romagna, con una sezione femminile con più di 200 socie e un capitale di 17.363,59 lire.
Lugo si qualificava all'epoca soprattutto come grande emporio, in virtù del tradizionale mercato del mercoledì (in essere fin dal Medioevo), che acquisì una dimensione nazionale.

Seguirono amministrazioni moderate, salvo una parentesi repubblicana nel primo decennio del '900, finché dopo la tragedia della prima guerra mondiale, nel 1920 fu eletto il primo sindaco socialista di Lugo, Giovanni Foschini, cacciato nel 1922 con prepotenza e violenza da parte dei fascisti.

Il XX secolo
Durante la prima guerra mondiale, Lugo diede all'aviazione militare Francesco Baracca, medaglia d'oro al valore militare. Oltre 400 furono i militari lughesi morti in guerra o a causa della guerra.

Lugo è tra le Città decorate al Valor Militare per la Guerra di Liberazione. Inoltre è stata insignita della Medaglia di Bronzo al Valor Militare per i sacrifici delle sue popolazioni e per la sua attività nella lotta partigiana durante la seconda guerra mondiale.
Testo della motivazione

Risorta rapidamente dalle rovine della seconda guerra mondiale (il torrente Senio fu fronte dal dicembre del 1944 al 10 aprile 1945), grazie all'operosità dei suoi abitanti ed alla stabilità amministrativa, oggi Lugo riveste un importante ruolo nell'economia romagnola come centro di scambi e di commercializzazione per i prodotti agricoli della Bassa Romagna, confermando le caratteristiche e le vocazioni consolidate nei secoli scorsi.

Monumenti e luoghi d'interesse
Monumenti storici
*Rocca – È il monumento più caratteristico della città. Esempio di architettura fortificata, fu costruita nel Basso Medioevo, probabilmente sopra un precedente fortilizio. Gli Estensi la modificarono e ristrutturarono più volte, dandole l'aspetto attuale nella seconda metà del '500. In modo più o meno marcato è stata comunque continuamente rimaneggiata fino ad oggi, in particolare ai primi dell'800 risalgono l'impianto dell'affascinante giardino pensile e la sostituzione del lato bastionato ad est con l'attuale porticato. Attualmente ospita gli uffici dell’amministrazione comunale.
* Pavaglione – Quadriportico di circa 100 metri di lato (copre quindi l’area di un ettaro). Costruito in più fasi, è stato portato a termine nel 1781. Raro esempio di architettura settecentesca ad uso civile, anticipa concezioni urbanistiche moderne. I portici ospitano ancora oggi numerose attività commerciali. Dal 1895, sopra uno dei quattro lati (lato est) fa bella mostra di sé un orologio meccanico, ancora perfettamente funzionante, restaurato nel 2008.
* Palazzo Trisi – Risalente al XVIII secolo, fu fatto costruire dall’omonima famiglia di possidenti locali. Oggi ospita i servizi culturali e i locali della biblioteca comunale.
* Oratorio di Croce Coperta – Uno dei più antichi luoghi di culto lughesi.
In generale, il Centro Storico di Lugo spicca per il suo sincretismo architettonico. Nella centrale Piazza dei Martiri, si affacciano edifici (come Rocca, Pavaglione, Monumento a Francesco Baracca) totalmente diversi tra loro per epoca di costruzione, stile architettonico e finalita' dell'edificio stesso. Questa curiosa miscellanea, che trova comunque una sua ragion d'essere, fa del centro storico di Lugo un riconosciuto esempio di valore assoluto di sincretismo applicato all'architettura'''

Aree naturali
* Parco del Loto – In un terreno sfruttato precedentemente come cava di argilla è stato ricavato uno specchio d’acqua che ospita numerose specie di fiori di loto e ninfee.

Società

Lughesi noti viventi
*Antonio Bandini, ambasciatore.
*John De Leo, musicista e cantante, già leader del gruppo musicale Quintorigo, vincitore del Festival di Sanremo sezione Giovani e due volte del Premio Tenco.
*Paolo Galletti, deputato della XII e XIII legislatura.
*Gianni Golfera, definito da specialisti, riviste e trasmissioni televisive (SuperQuark e National Geographic) "l'uomo con più memoria al mondo".
*Marco Mancini, ex numero due del SISMI.
*Gian Ruggero Manzoni, poeta, narratore, pittore, teorico d'arte, pronipote di Giacomo Maria dei conti Manzoni, cugino del celebre artista di fama mondiale Piero Manzoni e della stessa famiglia del noto scrittore Alessandro Manzoni.
*Alba Maria Orselli (1934), storica
*Paolo Ravaglia, concertista, musicista e docente al Conservatorio di Bologna, originale sperimentatore di generi musicali d'avanguardia.
*Stefano Babini, fumettista, amico e allievo del celebre Hugo Pratt e illustratore di Diabolik.

Evoluzione demografica

Popolazione
Variazione della popolazione residente a Lugo.

Fonte: Servizio statistico della Provincia di Ravenna.

Cultura
Musica

Una delle istituzioni cittadine più importanti di Lugo è la scuola di musica comunale, dedicata ai fratelli Malerbi (i primi insegnanti del celebre Gioachino Rossini), che ogni anno accoglie nuovi musicisti in erba.
Teatro
Il teatro comunale (intitolato a Rossini) ospita un'interessante stagione operistica, dedicata in prevalenza al periodo barocco.

Eventi e ricorrenze
Gli eventi che si tengono in primavera sono:

* 15 maggio: festeggiamenti di Sant'Illaro, patrono della città. In questa occasione vengono organizzate, oltre ai fuochi artificiali nella Rocca estense, le feste medioevali che rievocano i festeggiamenti al Duca Borso D'Este di Ferrara di passaggio a Lugo nel viaggio di ritorno da Roma in visita la Papa (1471). Tali feste, organizzate dalla Associazione Palio Estense Città di Lugo, vedono protagonisti i 4 rioni cittadini (Rione de' Brozzi, Rione Cento, Contrada del Ghetto, Rione Madonna delle Stuoie), hanno inizio il fine settimana antecedente il 15 maggio con le gare di musici e sbandieratori) e terminano la domenica successiva con la sfilata storica (oltre 400 figuranti) e il Palio della Caveja, tiro alla fune incrociato a 4 squadre che si sfidano contemporaneamente.

* La "Contesa Estense" (una sorta di palio medioevale, con sbandieratori in costume e squadre di tiro della fune);

La terza domenica dopo Pasqua si ricorda il compatrono "San Franceschino" (San Francesco di Paola, detto così per non confonderlo con San Francesco d'Assisi).

Ogni 2 anni, negli anni pari, durante il mese di settembre si svolge la "fiera biennale dell'artigianato, agricoltura e industria".

La seconda domenica di ogni mese (esclusi luglio ed agosto) all'interno del Pavaglione c'è il mercatino dell'antiquariato.

Lugo nel cinema
Oltre alle prime nazionali di film con protagonisti Bud Spencer e Terence Hill ottenute per volere del loro produttore, il lughese Italo Zingarelli, a Lugo sono stati girati i seguenti film:

* "Boccaccio '70" (1962), episodio "La Riffa", di Vittorio De Sica con Sophia Loren girato con molte comparse lughesi e utilizzando come scenario per alcune scene il luna park che si allestisce in occasione della Festa del patrono.
* "L'Agnese va a morire" (1976) di Giuliano Montaldo con Ingrid Thulin, Michele Placido e Ninetto Davoli.
* "il presidente del Borgorosso Football Club" (1970) di Luigi Filippo D'Amico con Alberto Sordi girato a Lugo e dintorni.
* "E allora mambo" (1999) di Lucio Pellegrini con Luca Bizzarri, Paolo Kessisoglu e Luciana Littizzetto, ambientato nella vicina Bagnacavallo ma con alcune scene girate nel centro di Lugo.

Personalità legate a Lugo

Medio Evo
*Beato Bonavita, patrono dei fabbri, l'onomastico si festeggia il 1º marzo.
*Alberico da Barbiano, condottiero
*Giovanni da Barbiano, condottiero
*Pietro Farnese, Capitano generale fiorentino

Età moderna
*Bartolomeo Ricci, (1490-1569), commediografo, umanista, poeta e oratore. Fu precettore di Alfonso II e di Luigi D'Este.
*Francesco Bertazzoli (1754-1830), cardinale.
*Giuseppe Compagnoni, propose al Parlamento Italiano, che poi lo adottò, il tricolore italiano.
*Cesare Tarroni, Cesare I conte di Lugo e Patrizio di Ravenna che, grazie ai suoi forti legami con la Chiesa, ottenne per Lugo degli status di libertà e di cittadinanza, non riscontrabili nelle zone limitrofe.

Ottocento
*Agostino Codazzi (1793-1859), militare, esploratore, geografo e cartografo.
*Giacomo Maria dei conti Manzoni, garibaldino, Ministro delle Finanze durante la Repubblica Romana, bibliografo, uomo di profonda cultura.
*Silvestro Gherardi (1802-1879), fisico e storico della scienza.
*Attilio Pratella, pittore, ebbe successo a Napoli nel contesto della cosiddetta Scuola di Posillipo; fu lo zio di Francesco Balilla Pratella.
*Luigi e Giuseppe Malerbi, musicisti e compositori. Giuseppe ebbe tra i suoi allievi Gioachino Rossini.

Giuseppe Mazzini, genovese, ebbe forti legami con Lugo. Nel 1849 fu eletto deputato della Repubblica Romana nel collegio di Lugo, con 4.072 voti. Lughesi erano anche Antonio Bedeschi, suo compagno di esilio a Londra, e i due Ministri della Repubblica Romana citati, Giacomo Maria Manzoni e Silvestro Gherardi.

Il padre di Gioachino Rossini, Giuseppe, era nato a Lugo. Gioachino trascorse parte della sua infanzia nella città del padre, dove cominciò a studiare musica. Si autodefinì "cigno di Pesaro e cignale di Lugo".

Novecento
*Alberto Acquacalda (1898-1921), vittima del fascismo.
*Francesco Balilla Pratella (1880-1955), musicista e compositore.
*Francesco Baracca, aviatore ed eroe della I guerra Mondiale.
*Eugenio Bernardi, ingegnere e costruttore.
*Gustavo Del Vecchio (1883-1972), economista e politico.
*Alceo Folicaldi (1900-1952), poeta futurista.
*Gea della Garisenda (1878-1961), cantante.
*Gianni Giadresco (1927-2005), giornalista, scrittore, partigiano, deputato al Parlamento Italiano.
*Vincenzo Giardini (1907-1991), partigiano e primo sindaco di Lugo nel dopoguerra per 18 anni consecutivi (dal 1946 al 1964).
*Enrico Manfrini (1917-2004), scultore.
*Giovanni dei conti Manzoni (1921-1990), storico, saggista, partigiano, padre di Gian Ruggero Manzoni.
*Anacleto Margotti (1896-1984), pittore.
*Tullo Masi (1863-1915), tenente colonnello che riformò la Guardia di Finanza e ne fu il primo comandante. Grazie a lui venne riconosciuta come Forza Armata dello Stato.
*Giuseppe Miraglia, aviatore e amico di Gabriele D'Annunzio. Il suo nome è stato dato ad una delle portaerei della Marina Militare.
*Charles Ponzi (1882-1949), truffatore.
*Gregorio Ricci Curbastro (1853-1925), insigne matematico, elaborò il calcolo differenziale assoluto, alla base della Teoria della relatività generale di Albert Einstein.
*Ernesta Stoppa (Mezzano di Ravenna, 1850 – Lugo di Romagna, 1939), educatrice, pioniera a Lugo nelle lotte per l'emancipazione ed il mutualismo femminile.
*Attilio Pratella (1856-1949), pittore. Ebbe successo a Napoli nel contesto della cosiddetta Scuola di Posillipo; zio di Francesco Balilla Pratella.
*Esodo Pratelli, (1891-1983) pittore, regista e sceneggiatore cinematografico.
*Fabio Taglioni (1920-2001), ingegnere che ha lasciato l'impronta sulla Ducati.
*Paolo Toschi (1893-1974), studioso del folklore, filologo e storico della letteratura italiana.
*Ermanno Toschi (1906-1999), pittore.
*Italo Zingarelli (1930-2000), produttore e regista cinematografico, inventore della coppia Bud Spencer e Terence Hill.

Decorati
La città vanta tra i propri cittadini 5 Medaglie d'Oro al Valore Militare:
*Magg. Francesco Baracca,
*Gen. Brig. Aurelio Baruzzi,
*Ten. Giovanni Bertacchi,
*Ten. Pietro Gramigna,
*Sold. Antonio Calderoni

Inoltre, almeno 5 Medaglie d'Argento al Valore Militare:
*Magg. Francesco Baracca,
*Ten. Vasc. Giuseppe Miraglia,
*Ten. Arturo Galletti,
*Ten. Arcangelo Balbo,
*Cap.le Francesco Dosi

e almeno una Croce di Guerra al Valor Militare, all'Alpino Luigi Tamburini.
La città stessa è stata insignita della Medaglia di Bronzo al Valore Militare.

Amministrazione comunale

Cittadini onorari
*Ersilio Tonini, cardinale, dal 21 aprile 2007.

Città gemellate

* Agustin Codazzi, Colombia
* Choisy-le-Roi, Francia
* Kulmbach, Germania
* Nervesa della Battaglia, Italia
* Wexford, Irlanda
* Yoqneam, Israele

Sport
Calcio
La squadra con i migliori risultati è il Baracca Lugo, nato nel 1919, che ha militato anche in serie C1 all'inizio degli anni '90. Ha avuto fra i suoi allenatori l'ex-calciatore Ezio Pascutti, Alberto Zaccheroni e Mario Somma. Fra i giocatori Stefano Bettarini, Antonio Buscè e Adriano Zancopè. Gioca nello stadio intitolato ad Ermes Muccinelli, campione di calcio lughese degli anni '50.

La storica antagonista è la Pro Lugo, nata nel 1953, spesso meno forte del Baracca ma da sempre molto impegnata nel settore giovanile. Per questo tipo di attività fu premiata con la medaglia d'oro della Federazione Calcio. Un'altra squadra cittadina che si distingue soprattutto per l'attività giovanile è il Madonna delle Stuoie Calcio.

Ora Madonna delle Stuoie Calcio e Baracca Lugo sono uniti in un'unica squadra Stuoie Baracca Lugo.

Ciclismo
Nel mese di settembre di ogni anno Lugo è luogo di partenza e di arrivo del Giro di Romagna di ciclismo professionistico. A Lugo hanno sede la S.C. Baracca (insignita del Collare d'oro del CONI nel 2004) e il Pedale Bianconero, due delle più numerose società cicloturistiche d'Italia che ogni anno organizzano dei seguitissimi cicloraduni.

Sport motoristici
Nel 1923 la madre di Francesco Baracca donò ad Enzo Ferrari l'emblema del figlio che, con alcune modifiche, divenne il simbolo della prestigiosa casa automobilistica di Maranello.

Nella frazione di Villa San Martino vi è l'Aeroclub Baracca con una delle pochissime scuole di guida di elicotteri in Italia. Hanno conseguito il brevetto a Lugo, tra gli altri, Nelson Piquet, Gianni Bugno e Pierluigi Martini.

Tra la fine degli anni '70 e l'inizio degli anni '80, a Lugo vi furono ben due team che partecipavano ai campionati di motociciclismo, la Diemme-Venemotos e la Ricci Ceramiche-Venemotos. I loro piloti (tra questi Mario Lega, Johnny Alberto Cecotto, Franco Uncini, Carlos Lavado, Roland Freimod, Sauro Pazzaglia, Otello Buscherini) vinsero diversi gran premi e anche dei titoli mondiali (Mario Lega, classe 250 nel 1977 e Johnny Alberto Cecotto classe 750 nel 1978). I due venezuelani Johnny Alberto Cecotto e Carlos Lavado in quegli anni divennero "lughesi d'adozione", specie Lavado che continuò ad abitare a Lugo anche molti anni dopo il suo ritiro dalle corse. In quegli anni il Moto Club di Lugo e il Moto Club di San Lorenzo (una frazione di Lugo) organizzarono delle gare presso il circuito di Misano Adriatico.

Pugilato
L'ENAL Pugilistica, ma anche altre palestre specializzate nel pugilato, allenarono diversi campioni originari di altre località. Fra questi Francesco Damiani della limitrofa Bagnacavallo, campione italiano, europeo e mondiale WBO nonché medaglia d'argento olimpica e Alfredo Mulas, nativo della Sardegna, campione italiano dei pesi gallo nel 1978 e che fallì il tentativo di conquista del titolo europeo contro il pugliese Zurlo.

Altre discipline
Altre discipline molto seguite a Lugo sono il basket (U.S. Robur Lugo e Basket Club Lorenzo Zanni), la pallavolo (Pallavolo Gattelli), il podismo (G.P.A. Lughesina), la scherma, l'atletica leggera (Icel Lugo), il judo (Team Romagna Judo e Judo Club Lugo), il nuoto agonistico (Nuoto Club Lugo, Deka Nuoto Lugo e Sub Baracca Lugo per quanto riguarda il nuoto pinnato), il pattinaggio (Up and Down), l'aeromodellismo (F. Baracca).

Personalità sportive legate a Lugo
*Angelino Angelini (15 settembre 1928 - 2005), arbitro benemerito e stella d'argento del CONI.
*Lorenzo Baroni, pilota di moto classe 125.
*Loris Benelli, giocatore di basket di Serie A1.
*Giancarlo Capucci, calciatore (difensore) di Serie A.
*Giancarlo Ferretti, ciclista e direttore sportivo. È stato per anni il decano dei direttori sportivi italiani.
*Luca Galletti, atleta, ha rappresentato l'Italia nella 4x400 alle olimpiadi di Atene 2004.
*Mario Lega, motociclista, campione del mondo della 250 nel 1977.
*Gaetano Lupi, calciatore di Serie A con la maglia del Bari.
*Pierluigi Martini, pilota di Formula 1.
*Emilio Morini, atleta dei 400 m e 800 m, più volte convocato in Nazionale negli anni '30.
*Ermes Muccinelli, calciatore di Serie A e della Nazionale. A lui è dedicato lo stadio cittadino.
*Giacomo Sintini, giocatore di pallavolo di Serie A1 e della Nazionale, nato a Lugo anche se cresciuto nel limitrofo comune di Bagnacavallo.
*Valerio Spadoni, calciatore di Serie A.
*Fioranna Venturini, giocatrice di basket di Serie A1 tra gli anni '70 e '80 nelle file della Omsa Faenza.
*Cristian Zanzi, arbitro di calcio di Serie A.
*Laura Bucchi, campionessa di Judo.
*Teodoro Zeccoli, pilota automobilistico, vincitore negli anni '60 di diverse gare tra le quali la 24 ore di Le Mans, la 1000 km del Nurburgring e il Campionato Europeo Turismo.

Galleria Fotografica

immagine:Lugo_Baracca_011130_1.JPG|Monumento a Francesco Baracca
immagine:Lugo_piazza_baracca.jpg|Piazza Baracca
File:Piazza Baracca.JPG|piazza Baracca
immagine:Lugo_2963-5st.JPG|Piazza di Lugo con la rocca estense
immagine:Lugo_rocca_estense.jpg|La Rocca estense
immagine:Lugo - Pavaglione_2966-7st.JPG|Il Pavaglione
immagine:Lugo_teatro_rossini.jpg|Teatro Rossini
immagine:Lugo Baracca e Pavaglione 010424.JPG|La piazza

Note

Bibliografia

* Francesco Leopoldo Bertoldi. Notizie istoriche dell'antica selva di Lugo. Ferrara: Editore Rinaldi, 1794
* Girolamo Bonoli. Storia di Lugo ed annessi. Faenza: nella stampa dell'Archi impressor camer. e del S. Ufizio, 1732. http://books.google.it/books?id=lr8TAAAAQAAJ

Voci correlate
*Eccidio dei conti Manzoni
*São Bernardo do Campo
*Giro di Romagna
*Consorzio di bonifica della Romagna Occidentale
*Stuoie Baracca Lugo
*Teatro Rossini
*Comuni romagnoli

Collegamenti esterni
*Associazione ProLoco di Lugo
*Associazione Contesa Estense città di Lugo
*Gruppo Sbandieratori e Musici Rione de' Brozzi
*Gruppo Sbandieratori e Musici Rione Cento
*Gruppo Sbandieratori e Musici Contrada del Ghetto
*Gruppo Sbandieratori e Musici Rione Madonna delle Stuoie
*Teatro Rossini
* Meteo a Lugo
* Romagna d'Este (sito turistico)
Giornali locali
*Qui - settimanale d'informazione
*Sabato sera Romagna
*PavaglioneLugo

Altri progetti

------------------------------------------------------------------------------
Retrieved on Sun, 04 Oct 2009 16:28:57 from:
  http://it.wikipedia.org/wiki/Lugo_(Italia)
Licensed under CC-BY-SA, see http://creativecommons.org/licenses/by-sa/3.0/