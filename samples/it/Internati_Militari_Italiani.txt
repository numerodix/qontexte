Internati Militari Italiani (Italienische Militär-Internierten - IMI) era il nome ufficiale dato dalle autorità tedesche ai soldati italiani catturati, rastrellati e deportati nei territori del Terzo Reich nei giorni immediatamente successivi all'Armistizio di Cassibile (8 settembre 1943).

Dopo il disarmo, soldati e ufficiali vennero posti davanti alla scelta di continuare a combattere nelle file dell’esercito tedesco o, in caso contrario, essere inviati in campi di detenzione in Germania. Solo il 10 per cento accettò l’arruolamento. Gli altri vennero considerati “prigionieri di guerra”. In seguito cambiarono status divenendo “internati militari” (per non riconoscere loro le garanzie della Convenzione di Ginevra), ed infine, dall’autunno del 1944 alla fine della guerra, “lavoratori civili”, in modo da essere sottoposti a lavori pesanti senza godere delle tutele della Croce Rossa loro spettanti.

L'atteggiamento tedesco
Nei documenti tedeschi, il proposito di catturare tutti i militari italiani in caso di defezione dell'alleato si manifesta almeno fin dal 28 luglio 1943. Il proposito è di farne "prigionieri di guerra". Il 20 settembre è proprio Hitler ad intervenire d'arbitrio affinché la condizione giuridica degli italiani sia ridotta da "prigioniero" ad "internato", e questo nonostante l'avvenuta liberazione di Mussolini dalla prigionia su Gran Sasso e la conseguente immediata proclamazione di uno Stato fascista nei territori italiani occupati dalla Wehrmacht.

La derubricazione da "prigionieri" ad "internati" implicava la sottomissione dei deportati ad un regime giuridico non convenzionale secondo gli accordi di Ginevra del 1929, e - sebbene formalmente riconosciuti da altre convenzioni - gli "internati" in realtà venivano a trovarsi in un limbo giuridico legato all'arbitrio totale di Berlino. Il 20 novembre 1943, infatti, il responsabile tedesco respinge le richieste della Croce Rossa Internazionale di poter assistere gli internati perché essi "non erano considerati prigionieri di guerra"

I tedeschi infatti consideravano gli italiani "traditori" per l'armistizio con gli Alleati, annunciato l'8 settembre 1943. Le truppe internate furono spregiativamente definite Badoglio-truppen dai tedeschi e reputate infide. Inoltre non era estranea alle decisioni tedesche anche un fondo di razzismo anti-italiano, come testimonia il diario di Goebbels. Infine Hitler, nonostante la personale amicizia con Mussolini, non intendeva rinunciare a quella che - nei fatti - si rivelava un'ulteriore arma di ricatto verso l'Italia mussoliniana : sostanzialmente si trattava di avere in mano 800.000 ostaggi.

Al momento della proclamazione dell'Armistizio, l'Italia e la Germania non si potevano considerare formalmente in guerra, cosicché i soldati italiani, definiti giuridicamente dai tedeschi "franchi tiratori", furono catturati ed internati sotto un regime legale non convenzionale. Dopo la creazione della RSI - non intendendo riconoscere al Regno d'Italia legittimità nel dichiarare guerra alla Germania, gli internati militari italiani che non prestarono giuramento alla Repubblica Sociale, rimanendo fedeli al giuramento fatto al Re furono lasciati dalle autorità naziste in campi ed installazioni "punitive". In particolare, gli ufficiali superiori ed i generali furono sottoposti a durissime vessazioni e crudeltà, fra le quali si ricorda particolarmente la Marcia dei Generali, una "marcia della morte" costata decine e decine di vittime.

Le autorità del Terzo Reich, inoltre, vedevano nella cattura di centinaia di migliaia di italiani una preziosa risorsa di manodopera sfruttabile a piacere. Per questo motivo ostacolarono ogni tentativo da parte della Repubblica Sociale di riportare in Italia grossi contingenti di internati e sabotarono anche il reclutamento dei volontari, cosicché il loro numero fra gli internati rimase estremamente basso. In tutto, vennero formate quattro divisioni:
#Divisione Alpina Monterosa,
#Littorio (granatieri),
#San Marco (fanteria di marina),
#Italia (bersaglieri), per circa 50.000 effettivi tra truppa ed ufficiali.

Tuttavia si nota che - con una delle tante improvvise resipiscenze di Hitler - già il 15 ottobre 1943 il führer ordinava di reclutare battaglioni di "milizia" fra gli internati italiani, prima ancora dell'arrivo della missione militare della RSI a Berlino, contemporaneamente disponendo di "isolare" e "mettere al sicuro" coloro i quali facessero propaganda contraria all'arruolamento nelle nuove formazioni

Gli internati furono così impiegati nei campi e nelle fattorie, nelle industrie belliche (alcuni anche nella produzione di V2, incarico nel quale moltissimi persero la vita in condizioni disumane di lavoro), nei servizi antincendio delle città bombardate.

I rapporti con la RSI
Nonostante poi la creazione della RSI, legata a doppio filo con il Terzo Reich, l'atteggiamento tedesco nei confronti degli internati si mantenne rigido, e ben pochi miglioramenti vennero apportati alle condizioni di vita di questi soldati. Secondo lo Schreiber le condizioni giuridiche e reali degli internati furono tali che essi meriterebbero meglio l'appellativo di "schiavi militari" .

Nei fatti, l'azione personale di Mussolini, di suo figlio Vittorio e dell'ambasciatore repubblicano a Berlino Anfuso, si risolse in un mezzo fallimento : la missione militare di Rodolfo Graziani, tesa a convincere la Germania a favorire la costituzione di 25 divisioni italiane coi militari internati riuscì ad ottenere solo il permesso di reclutamento fra gli ufficiali, con criteri insidacabili di scelta. Il 26 ottobre, in uno sfogo telefonico, il generale Canevari, comandante della missione militare RSI in Germania, aveva risposto all'ennesimo rifiuto da parte di Keitel di voler concedere alla RSI di procedere ad arruolamenti volontari, "mi sentirei disonorato se fra tanti internati non si trovassero cinquantamila volontari" .

Finalmente, nell'estate del 1944, con l'incontro fra il dittatore tedesco e quello italiano in Germania, Mussolini riuscì ad ottenere da Hitler la conversione degli IMI in "lavoratori civili", mitigandone, almeno sulla carta, le condizioni di vita. Agli ex-IMI tuttavia non fu concesso di rientrare in Italia. La memorialistica dei reduci e le carte dell'ambasciata italiana a Berlino conservate presso la National Archives and Records Administration di College Park (Stati Uniti) dimostrano come stenti, vessazioni e abusi fossero pane quotidiano anche per i soldati che ottennero lo status di "lavoratore militarizzato".

Condizioni di vita e di lavoro

I soldati italiani vennero avviati al lavoro coatto nell’industria bellica (35,6%), nell’industria pesante (7,1%), nell’industria mineraria (28,5%), nell’edilizia (5,9%) e nel settore alimentare (14,3%).

Le condizioni di lavoro degli IMI erano estremamente disagevoli. L’orario settimanale nell’industria pesante era in media di 57,4 ore, nelle miniere di 52,1 (circa nove ore giornaliere), ma spesso si aggiungevano turni lavorativi domenicali. Le professionalità più richieste erano gli operai specializzati, gli elettricisti, gli artigiani e i meccanici, mentre molti dei non specializzati erano utilizzati nei lavori agricoli. Il luogo di lavoro poteva distare dal campo di internamento dai due ai sei chilometri, sovente da percorrersi a piedi.

A fronte di un intenso impegno lavorativo non corrispondeva un’alimentazione adeguata. Dai racconti dei reduci si apprende che era prassi comune cercare bucce di patate e rape nelle immondizie, o cacciare piccoli animali come topi, rane e lumache per integrare le magre razioni. Gli internati ricevevano un salario spettante ai prigionieri di guerra sottoposti a lavoro coatto secondo le Convenzioni internazionali. Il potere d’acquisto era basso e limitato a procurarsi prodotti per l’igiene personale negli spacci interni oppure tabacco da usare come merce di scambio con le guardie.

La vita quotidiana era scandita da numerosi controlli e ispezioni e frequenti erano le punizioni anche di carattere corporale con percosse che in alcuni casi provocavano lesioni mortali. Non infrequenti erano le punizioni collettive benché ufficialmente vietate come anche l’inasprimento delle condizioni lavorative o la riduzione del vitto. Gli alloggi consistevano in baracche prive di servizi igienici che ospitavano brande di due o tre piani. Ad ogni internato veniva assegnato un pagliericcio e due coperte corte.

Anche l’abbigliamento era insufficiente, gli internati disponevano perlopiù della divisa con la quale erano stati catturati. Cosicché quelli che provenivano dal fronte greco o balcanico indossavano divise estive, inadatte all’inverno tedesco. La malattia era spesso una conseguenza delle dure condizioni di vita. Le patologie principali erano la tubercolosi, polmonite, pleurite e disturbi gastro-intestinali. In alcuni lager scoppiarono anche epidemie di tifo.

Numero degli internati e perdite
G. Schreiber calcola il numero degli internati militari italiani in circa 800 mila. Marco Palmieri e Mario Avagliano forniscono dati più dettagliati:

Le perdite fra gli IMI sono variamente calcolate e vanno dai 37 mila ai 50 mila. Fra le cause dei decessi vi sono la durezza della vita nei lager, la malnutrizione (specialmente negli ultimi mesi di guerra), le malattie, i bombardamenti alleati sulle installazioni dove lavoravano e sulle città dove prestavano servizio antincendio.

Alcune migliaia di ex IMI finirono nelle mani degli eserciti francese, russo e jugoslavo e, anziché essere liberati, continuarono la prigionia anche per diverso tempo dopo la fine della guerra.

Resistenza e fine della guerra
Fra gli IMI si articolò ben presto una rete di resistenza attiva e passiva contro il nazismo e il fascismo. Furono organizzate cellule e perfino delle radio clandestine.

Con la fine della guerra ebbe termine l’odissea degli IMI che vennero rimpatriati dagli eserciti liberatori. Il rientro avvenne su treni merci sovraccarichi. Non pochi furono gli incidenti mortali a causa del sovraffollamento.
Non si conosce con esattezza il numero degli IMI deceduti durante la prigionia. Gli studi in proposito stimano una cifra intorno ai 30.000 morti.

Internati famosi
Tra gli IMI si annoverano alcune tra le maggiori personalità della cultura italiana del dopoguerra:
*Vittorio Emanuele Giuntella,
*Giovannino Guareschi,
*Tonino Guerra,
*Giuseppe Lazzati.

Note

Bibliografia
*Mario Avagliano-Marco Palmieri, Gli internati militari italiani. Diari e lettere dai lager nazisti 1943-45, Einaudi, Torino 2009
*Alfonso Bartolini, Storia della resistenza italiana all'estero, Padova, 1965
*Istituto Storico della Resistenza in Piemonte, Una storia di tutti. Prigionieri, internati, deportati italiani nella seconda guerra mondiale, Franco Angeli, Milano, 1989
*Gerhard Schreiber, I militari italiani internati, Stato Maggiore dell'Esercito, Ufficio storico. Roma, 1992
*Ugo Dragoni, La scelta degli I.M.I. Militari italiani prigionieri in Germania (1943-1945), Le Lettere, Firenze 1996
*Alessandro Natta, L’altra Resistenza. I militari italiani internati in Germania, Einaudi, Torino 1996
*Lorenzo Bertucelli-Giovanna Procacci, Deportazione e internamento militare in Germania. La provincia di Modena, Unicopli, Milano, 2001
*Gabriele Hammermann, Gli Internati militari in Germania, Il Mulino, 2004

Collegamenti esterni
*Schiavi di Hitler
*Internati Militari Italiani, sul Portale www.lager.it con interventi dell'ex I.M.I Claudio Sommaruga
*Centro Studi della Resistenza, Internati Militari
*A.N.P.I., La Resistenza dei militari italiani nei Lager (IMI)
*Alberto Cavaglion, Mario Marcarino, Gli internati militari italiani, Istituto storico della Resistenza a Cuneo e provincia
*La Storia siamo Noi "Destinazione inferno"

Voci correlate
*Diritto bellico
*Diritto di asilo

------------------------------------------------------------------------------
Retrieved on Mon, 05 Oct 2009 21:24:02 from:
  http://it.wikipedia.org/wiki/Internati_Militari_Italiani
Licensed under CC-BY-SA, see http://creativecommons.org/licenses/by-sa/3.0/