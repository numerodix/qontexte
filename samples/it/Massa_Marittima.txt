Massa Marittima è un comune di quasi novemila abitanti della provincia di Grosseto, a 49 chilometri dal capoluogo. Centro principale dell'area delle colline metallifere grossetane, recentemente è stato insignito del prestigioso riconoscimento "bandiera arancione" del Touring Club Italiano.

Geografia fisica
Territorio
Il centro di Massa Marittima è situato su una delle propaggini meridionali delle Colline Metallifere, che dominano la sponda sinistra del fiume Pecora, corso d'acqua che ha le proprie sorgenti nella parte nord-orientale del territorio comunale, a sud-ovest della località di Niccioleta.

Il comune di Massa Marittima confina a nord-ovest con il comune di Monterotondo Marittimo, a nord-est con il comune di Montieri, a est con il comune di Roccastrada, a sud con i comuni di Gavorrano e Scarlino, a sud-ovest con il comune di Follonica, a ovest con il comune di Suvereto della provincia di Livorno.

La parte occidentale e meridionale del territorio comunale digrada verso la pianura maremmana, mentre nella parte sud-orientale si estende il Lago dell'Accesa di origine carsica, di cui è emissario il fiume Bruna.

Pur all'interno di un'area a bassa sismicità, tra gli ultimi eventi sismici è da segnalare un terremoto di magnitudo (Ml) 3.3, avvenuto alle ore 23:12:16 italiane del giorno 16 febbraio 2008 (22:12:16 16 fabbraio 2008 - UTC). Il terremoto è stato localizzato dalla Rete Sismica Nazionale dell'INGV e dalla rete MedNet nel distretto sismico Colline Metallifere.

* Classificazione sismica: zona 3 (sismicità bassa), Ordinanza PCM 3274 del 20/03/2003

Clima

La città di Massa Marittima e gran parte del territorio comunale sono caratterizzati da un clima con temperature inferiori rispetto alla corrispondente area pianeggiante e fascia costiera, a causa delle prevalenti quote collinari.

L'inverno risulta pertanto più freddo rispetto ai limitrofi comuni occidentali e meridionali, mentre l'estate è generalmente calda ma senza particolari eccessi di umidità relativa e di conseguenti condizioni afose.

In base ai dati medi disponibili per il trentennio 1951-1980, di seguito riportati nella tabella, per due stazioni meteorologiche situate all'interno del territorio comunale, la temperatura media annua si aggira attorno ai +14 °C, sia a Massa Marittima (370 metri s.l.m.) che a Montebamboli (338 metri s.l.m.). Le precipitazioni medie annue sono influenzate dalla presenza dei vicini rilievi delle Colline Metallifere, risultando superiori in entrambe le località ai 900 mm.

Il comune è classificato in zona E, con una sommatoria di 2129 gradi giorno, che consente l'accensione degli impianti di riscaldamento tra il 15 ottobre e il 15 aprile, fino ad un massimo di 14 ore giornaliere.

* Classificazione climatica: zona E, 2129 GG
* Diffusività atmosferica: alta, Ibimet CNR 2002

Storia
La cittadina nacque nell’Alto Medioevo intorno al Monte Regio, la collina dalla quale prendono il nome vini tipici prodotti nella zona, e intorno all'anno Mille vi fu trasferita l’antica sede vescovile di Populonia. Dopo un iniziale dominio pisano, Massa Marittima divenne progressivamente autonoma fino a diventare un libero comune nel XIII secolo. Tuttavia, nel corso del secolo successivo, la cittadina venne conquistata da Siena e rimase sotto il suo dominio fino alla metà del Cinquecento quando entrò a far parte del Granducato di Toscana.

Onorificenze
Massa Marittima è tra le Città decorate al Valor Militare per la Guerra di Liberazione perché è stata insignita della Medaglia d'Argento al Valor Militare per i sacrifici delle sue popolazioni e per la sua attività nella lotta partigiana durante la seconda guerra mondiale.

Monumenti e luoghi d'interesse

Architetture religiose
Centro storico
*Cattedrale di San Cerbone, costruita nella piazza a forma stellata nel Duecento in stile romanico pisano, mentre il campanile si ispira ad elementi romanici senesi; la cupola è di forma ottagonale e l'interno, a tre navate, conserva numerose opere d'arte. A sinistra della cattedrale si affaccia sulla piazza il Palazzo Vescovile.
*Chiesa di San Francesco, in stile gotico
*Chiesa di San Pietro all'Orto, di epoca trecentesca
*Chiesa di San Rocco, del periodo quattrocentesco
*Chiesa di Sant'Agostino
*Ex chiesa di San Michele
*Chiesa di Santa Chiara
*Ex Monastero di Santa Chiara
*Chiesa di Sant'Antonio abate

Dintorni
*Chiesa della Beata Vergine Immacolata
*Ex Chiesa di San Giovanni
*Oratorio della Madonna delle Grazie
*Chiesa della Madonna del Poggio
*Chiesa di San Benedetto a Massa Vecchia
*Chiesa della Madonna del Buonconsiglio al Padule
*Cappella dell'Ascensione a Gabellino
*Convento di Monte Pozzali
*Pieve di San Nicola a Padule: scomparsa

Frazioni
*Pieve di Santa Maria Assunta a Prata
*Chiesa di San Sebastiano e della Misericordia a Prata
*Chiesa di San Giorgio a Prata: scomparsa
*Chiesa di Santa Cristina presso Prata: scomparsa
*Chiesa della Santissima Annunziata a Tatti
*Chiesa di San Sebastiano a Tatti
*Chiesa di Santa Maria Assunta a Tatti
*Pieve di Santa Maria a Tatti: scomparsa
*Chiesa di San Michele a Tatti: scomparsa
*Oratorio della Madonna del Carmine a Tatti: scomparso
*Chiesa di Cristo Re a Valpiana
*Convento di San Bernardino a Vetreta
*Oratorio della Santissima Annunziata a Pian dei Muccini
*Chiesa di Santa Maria Maddalena a Montarsenti a Pian dei Muccini
*Chiesa dei Santi Francesco e Lodovico a Montebamboli

Architetture civili
*Palazzo del Podestà, duecentesco, si affaccia sul lato occidentale della piazza dinanzi alla gradinata che precede la cattedrale, ospita il Museo Archeologico e la Pinacoteca nella quale è conservata una celebre opera di Ambrogio Lorenzetti.
*Palazzo dei conti di Biserno, duecentesco, separa il Palazzo del Podestà dall'imponente mole del Palazzo Comunale.
*Palazzo Comunale, costruito in epoca medievale, al cui interno spicca la cinquecentesca Cappella dei Priori.
*Logge del Comune, complesso che si affaccia sul lato della piazza di fronte al Palazzo Comunale, dove si apre il loggiato al pian terreno.
*Fonti dell'Abbondanza, costruite nel Duecento e rialzate successivamente di un piano per poter ospitare anche il granaio.
*Casa natale di San Bernardino
*Palazzina della Zecca
*Palazzo delle Armi, in stile rinascimentale nella Città Nuova.

Architetture militari
Cinte murarie
*Mura di Massa Marittima
*Mura di Tatti
Castelli e fortificazioni
*Cassero Senese (Fortezza)
*Castello di Monteregio

Aree naturali
*Lago dell'Accesa, situato nella parte sud-orientale del territorio comunale

Società
Evoluzione demografica

Istituzioni, enti e associazioni
*Ospedale Sant'Andrea, struttura ospedaliera dell'Azienda USL 9 di Grosseto, presidio di zona per la Zona-Distretto 1 Colline Metallifere e struttura di riferimento per i comuni di Massa Marittima, Follonica, Gavorrano, Monterotondo Marittimo, Montieri e Scarlino. Tra i reparti presenti si segnalano quelli di psichiatria, pneumologia, chirurgia generale, ortopedia, radiologia, oltre all'area materno-infantile e al pronto soccorso recentemente rinnovato. Lo stabilimento ospedaliero Sant'Andrea è, attualmente, in fase di ristrutturazione e sarà riorganizzato secondo il moderno criterio dell'intensità di cure. Si tratta di una struttura importante per l'azienda data la sua collocazione strategica in una zona lontana dal capoluogo. Telefono centralino: 0566/909111

Cultura
Cinema
*La visione del sabba (1988)
*Graffio di tigre (2007)

Musei
I seguenti musei e siti sono inclusi nella "Rete museale della Maremma" (Colline Metallifere).
*Museo archeologico (Palazzo del Podestà)
*Museo di Arte e Storia delle Miniere
*Museo della Miniera
*Museo di Arte Sacra e Centro espositivo di Arte Contemporanea "A. Martini"
*Torre del Candeliere
*Antico Frantoio
*Antica Falegnameria
*Parco archeologico del Lago dell'Accesa
*Museo dell'antico mulino (località Ghirlanda)

Parco Nazionale Tecnologico Archeologico delle Colline Metallifere Grossetane
Massa Marittima è uno dei sette Comuni che compongono il Parco Tecnologico Archeologico delle Colline Metallifere Grossetane.Le finalità istituzionali del Parco riguardano il recupero, la conservazione e la valorizzazione del patrimonio ambientale, storico-culturale e tecnico-scientifico delle Colline Metallifere, segnate in particolar modo dall'esperienza mineraria
I siti di competenza del Parco all'interno del territorio comunale di Massa Marittima sono:

*Castello di Rocchette Pannochieschi
*Castello di Cugnano
*Montebamboli
*Valle dello Stregaio
*Niccioleta - bacini di decantazione 1-2-3, discariche di Poggio alla Madonna e di Pozzo Rostan, Pozzo Rostan, miniera di Niccioleta, ex circolo ricreativo, Pozzo ovest, Pozzo Corvo, Galleria di scolo, Fontegrilli, Pozzo Tosi, La Stima
*Marsiliana
*Castellaccia
*Valpiana
*Serrabottini - discarica, antichi pozzini
*Fenice Capanne - Pozzo Carlo, ex impianti di flottazione, Pozzo Salerno, Galleria Gustava-Speranza, bacini di sterili, discariche inerti
*Pozzo 4 La Pesta
*Forni dell'Accesa

La porta del Parco cioè il centro di accoglienza e informazioni all'interno del comune di Massa Marittima è situata presso il Museo della Miniera in Via Filippo Corridoni nel centro abitato di Massa Marittima.
Un secondo infopoint è situato presso il Museo di Arte e Storia delle Miniere in Corso Armando Diaz sempre a Massa Marittima.

Cucina
*Cavallucci di Massa Marittima
*Panforte di Massa Marittima
*Ricciarelli di Massa Marittima

Tutti e tre i dolci differiscono nei metodi di preparazione dai quelli più conosciuti di Siena.

Personalità legate a Massa Marittima
* San Bernardino degli Albizeschi noto come San Bernardino da Siena,
* Costanzo Gallo (325-354), cesare d'Oriente,
* Sallustio Bandini, economista
* Bernardino Lotti, geologo
* Norma Parenti, partigiana Medaglia d'Oro al Valor Militare alla memoria
* Guido Radi, partigiano
* Laura Venturini, ex pallavolista professionista

Eventi
*Balestro del Girifalco (nei mesi di maggio e agosto) ormai giunta alla 100° edizione

Geografia antropica
Frazioni
*Prata, borgo medievale situato a nord-est di Massa Marittima, dominato dall'antico cassero con le due torri. La Pieve di Santa Maria Assunta, edificata in epoca medievale, custodisce al suo interno una seicentesca Madonna del Rosario.
*Tatti, borgo medievale situato a sud-est di Massa Marittima, conserva la Rocca aldobrandesca, le antiche mura in pietra e alcuni edifici religiosi di origini medievali, tra cui la Chiesa di San Sebastiano che custodisce al suo interno una statua lignea cinquecentesca, la Chiesa di Santa Maria Assunta in stile neoclassico per un intervento di restauro ottocentesco e la Chiesa della Santissima Annunziata completamente ricostruita nel secolo scorso.
*Ghirlanda, situata sulla Strada Provinciale 151, unica via di comunicazione tra Ribolla e il centro massetano, ha come elementi di spicco la ex stazione ferroviaria che collegava Massa Marittima e Follonica, nonché il Museo dell'antico mulino.
* Niccioleta
* Valpiana.
Altre località del territorio
*La Pesta (Massa Marittima), situata nelle vicinanze del Lago dell'Accesa, qui si trovano numerosi resti archeologici risalenti alla civiltà Etrusca,con un insediamento abitativo e numerose tombe. Gli Estruschi vi si erano insediati, in quanto la zona è ricca di minerale (pirite), utilizzabile per la fattura di armi e utensili. Il lago ivi situato è salito alla ribalta della cronaca a causa della presenza fantomatica di un coccodrillo, soprannominato "Birillo", storia che si è rivelata, poi, priva di fondamento.
*Cura Nuova, situata sulla Strada Statale 439 Sarzanese-Valdera, a metà strada tra Massa Marittima è Follonica, nonché sullo svincolo in direzione Scarlino Scalo, è un minuscolo centro abitato, in cui sono presenti prevalentemente agriturismi e ristoranti.

Amministrazione

Note

Bibliografia

* Le cento città d'Italia,"Massa Marittima" Tipografia della società Editrice Sanzogno. Serie XII Dispensa 139°.Anno 1898.

Voci correlate
*Colline Metallifere
*Colline Metallifere grossetane
*Maremma grossetana
*Colline toscane

Altri progetti

------------------------------------------------------------------------------
Retrieved on Sun, 04 Oct 2009 19:27:12 from:
  http://it.wikipedia.org/wiki/Massa_Marittima
Licensed under CC-BY-SA, see http://creativecommons.org/licenses/by-sa/3.0/