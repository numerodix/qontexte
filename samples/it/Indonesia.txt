L'Indonesia è uno Stato del sud-est asiatico. Composto da circa 17.000 isole, è il più grande Stato-arcipelago del mondo. Con una popolazione di 222 milioni di abitanti nel 2006, è il quarto paese più popoloso della Terra e il paese più popoloso a maggioranza musulmana, ma non è presente alcun riferimento all’Islam nella costituzione indonesiana. L'Indonesia è una repubblica, con una propria legislatura eletta e con un presidente. La capitale nazionale è la città di Giacarta. Le frontiere terrestri del paese sono con Malesia nell'isola del Borneo, con Papua Nuova Guinea nell'isola di Nuova Guinea, e con Timor Est nell'isola di Timor. Altri paesi vicini includono Singapore, Filippine, Australia, e il territorio indiano delle Isole Andamane e Nicobare.

L'interesse commerciale verso la regione dell'arcipelago indonesiano risale almeno dal VII secolo, quando il Regno Srivijaya già commerciava con la Cina e l'India. I sovrani locali adottarono gradualmente dall’India il modello culturale, religioso e politico fin dai primi secoli dopo Cristo, con la fioritura di regni indù e buddhisti. La storia indonesiana è stata influenzata dalle potenze straniere, interessate alle grandi risorse naturali che poteva offrire questa terra. L’Islam fu introdotto dai mercanti stranieri e le potenze europee combatterono l'un l'altra al fine di monopolizzare il commercio delle isole della Sonda e delle Molucche durante l'Età delle Scoperte. Dopo tre secoli e mezzo di colonialismo olandese, l’Indonesia si assicurò la propria indipendenza dopo la Seconda Guerra Mondiale. La storia recente dell’arcipelago si è subito dimostrata turbolenta, con sfide poste da calamità naturali, dal problema del separatismo, dal processo di democratizzazione, e dai periodi di rapido mutamento economico.

Attraverso le sue numerose isole, l’Indonesia si compone di svariati gruppi etnici, linguistici, religiosi. Quello giavanese è il gruppo etnico più numeroso e dominante. Come stato unitario e nazione, l'Indonesia ha sviluppato un’identità condivisa basata su una lingua nazionale, una diversità etnica, un pluralismo religioso all'interno di una popolazione a maggioranza musulmana, e una storia di colonialismo e ribellione ad esso. L’inno nazionale indonesiano è emblematico in questo senso: Bhinneka tunggal ika ("Unità nella diversità", letteralmente “Molti, ma uno"). Tuttavia le tensioni settarie e il separatismo hanno portato a scontri violenti che hanno talvolta compromesso la stabilità politica ed economica.

Nonostante la sua vasta popolazione e regioni densamente popolate, l'Indonesia possiede ancora vaste aree disabitate e selvagge, che supportano una delle maggiori biodiversità del pianeta. Grandi sono le risorse naturali, in parte non ancora sviluppate, ma la povertà, all’inizio del secolo XXI, è ancora una realtà su vastissime fasce della popolazione.

Etimologia
Il termine Indonesia deriva dal latino Indus, dal quale "India", e dalla parola greca nesos, che significa "isola". Il nome risale al XVIII secolo, in un periodo di gran lunga anteriori alla formazione dello stato indipendente. Nel 1850, George Earl, un etnologo inglese, propose i termini Indunesiani e, la sua preferenza, Malayunesiani per indicare gli abitanti dell'"arcipelago indiano o malese". Nella stessa pubblicazioni, uno studente di Earl, James Richardson Logan, utilizzò Indonesia come sinonimo di Arcipelago indiano. Tuttavia, il mondo accademico olandese era riluttante ad utilizzare questo termine. Invece utilizzava parole quali Arcipelago Malese (Maleische Archipel), Indie Orientali olandesi (Nederlandsch Oost Indië), e popolarmente Indië, l'Est (de Oost) e anche Insulindia.

Dal 1900 Indonesia divenne il nome più comune in ambienti accademici al di fuori dei Paesi Bassi, e gruppi nazionalisti indonesiani lo adottarono come espressione politica. Adolf Bastian, dell'Università di Berlino, rese popolare il nome attraverso il suo libro Indonesien oder die Inseln des Malayischen Archipels, 1884–1894. Il primo studioso indonesiano ad utilizzare il nome fu Suwardi Suryaningrat (Ki Hajar Dewantara), quando istituì un ufficio stampa nei Paesi Bassi con il nome Indonesisch Pers-bureau nel 1913.

Storia

Sotto l'influenza dell'Induismo e del Buddhismo, numerosi regni si formarono sulle isole di Sumatra e Giava dal VII al XIV secolo. L'arrivo di mercanti arabi, provenienti dal Gujarat (India), portò alla diffusione dell'Islam, che divenne la religione predominante.

A partire dal 1602, gli olandesi si stabilirono lentamente nell'attuale Indonesia, sfruttando il frazionamento in piccoli regni, in breve le Indie Orientali Olandesi divennero uno dei possedimenti coloniali più ricchi del mondo, grazie al commercio delle spezie.

I Paesi Bassi governarono l'Indonesia fino alla seconda guerra mondiale, prima come colonia fino allora sotto il controllo della Compagnia Olandese delle Indie Orientali, poi, dal XVII secolo direttamente alle dipendenze del governo olandese.

Fra le due guerre mondiali si sviluppò un movimento di indipendenza indonesiano, che aveva come capi studenti e giovani professionisti, molti dei quali vennero imprigionati per le loro attività politiche.

Durante il secondo conflitto mondiale, con i Paesi Bassi occupati dalla Germania, il Giappone invase la colonia e organizzò un comitato provvisorio con a capo il leader indipendentista Sukarno, Mohammad Hatta e Kyai.
Nel marzo del 1945, il Giappone organizzò un comitato indonesiano per l'indipendenza, il 17 agosto Sukarno proclamò l'indipendenza e, il 17 dicembre 1949, dopo 4 anni di guerra e trattative la regina Giuliana d'Olanda riconobbe l'indipendenza della colonia, il primo presidente fu Sukarno, e Mohammad Hatta il suo vice.

Negli anni sessanta ci furono scontri armati con la Malesia e gravi difficoltà economiche. Nel 1962 l'Indonesia si annesse la Nuova Guinea occidentale, che era rimasta sino ad allora colonia olandese, assegnandole il nome di Irian Jaya.
Nel 1967 salì al potere il generale Suharto, che purgò le forze armate e il parlamento di tutti gli elementi filo-Sukarno e comunisti, sciolse i sindacati e ridusse la libertà di stampa, uccidendo nel processo tra 500000 e più di un milione di persone, per la maggioranza contadini poveri.

Nei 32 anni al potere Suharto incoraggiò gli investimenti esteri che produssero una crescita economica del paese, ma si arricchì anche personalmente e favorì i familiari anche grazie a una diffusa corruzione. Nel 1998, dopo grandi proteste popolari ed a causa di una crisi finanziaria, fu costretto alle dimissioni.

Fra il 1998 e il 2001, l'Indonesia ha avuto tre presidenti: Jusuf Habibie, Abdurrahman Wahid e Megawati Sukarnoputri. Nel 2004 le elezioni furono vinte da Susilo Bambang Yudhoyono.

Nel 2002, dopo 24 anni di occupazione indonesiana e 3 di amministrazione ONU, Timor Est diventa indipendente.
Anche altre regioni rivendicano l'indipendenza, in particolare Aceh (nord di Sumatra) e Papua, la sezione indonesiana dell'isola di Nuova Guinea.

Il 12 ottobre 2002, nell'isola di Bali, un attentato suicida contro dei locali turistici, frequentati, principalmente, da turisti occidentali, provoca la morte di 202 persone.

Il 26 dicembre 2004, la costa occidentale dell'isola di Sumatra, tra cui, in particolare, la provincia di Aceh, è stata colpita e devastata prima da un immane terremoto, che ha raggiunto una grandezza pari a 9 gradi della scala Richter, e, successivamente, spazzata da un imponente tsunami che ha raggiunto, in alcuni punti della costa, i 25 metri, rendendo quest'area la più colpita dal Maremoto dell'Oceano Indiano, con più di 200.000 morti

Politica

Il potere legislativo è esercitato dal Majelis Permusyawaratan Rakyat (MPR) o 'Assemblea Consultiva del Popolo', che consiste del Dewan Perwakilan Rakyat (DPR) o Consiglio Rappresentativo del Popolo, eletto con un mandato di 5 anni, e dal Dewan Perwakilan Daerah (DPD) o Consiglio Rappresentativo Regionale. In seguito alle elezioni del 2004, il MPR diventerà un parlamento bicamerale, con l’istituzione del DPD come seconda camera.

Il potere esecutivo è esercitato dal presidente e dai suoi consiglieri. Dal 2004 il presidente viene eletto dal popolo, il mandato dura 5 anni.

Il sistema politico è stato liberalizzato solo nel 1998. L'elezione parlamentare del 7 giugno 1999 fu la prima libera dal 1955: 48 partiti parteciparono ma solo cinque superarono la soglia del 2%:
*Partito Democratico Indonesiano - Lotta (PDI-P) 33,76% 153 seggi
*Partito dei Gruppi Funzionali (Gol-Kar) 22,46% 120 seggi
*Partito del Risveglio Nazionale (PKB) 12,62% 51 seggi
*Partito Unito per lo Sviluppo (PPP - islamista) 10,72% 58 seggi
*Partito del Mandato Nazionale (PAN) 7,12% 34 seggi
*altri partiti ( Il settore dei servizi garantisce la percentuale più elevata della ricchezza del paese, contribuendo al 45,3% del PIL (2005). Segue l’industria (40,7%) e l'agricoltura (14,0%). Tuttavia l'agricoltura occupa la parte preponderante della forza lavoro rispetto agli altri settori, rappresentando il 44,3% dei 95 milioni di lavoratori di cui dispone l’Indonesia. Il settore dei servizi occupa il 36,9% delle persone impiegate e l’industria il 18,8%. Le principali industrie includono quella petrolifera e del gas naturale, dei prodotti tessili, dell’abbigliamento, e il settore minerario. I principali prodotti agricoli sono olio di palma, riso, tè, caffè, spezie, e gomma.

I principali mercati di sbocco delle esportazioni indonesiane (2005) sono il Giappone (22,3%), Stati Uniti (13,9%), Cina (9,1%) e Singapore (8,9%). I principali paesi da cui provengono le importazioni indonesiane sono nell’ordine Giappone (18,0%), Cina (16,1%), e Singapore (12,8%). Nel 2005 l'Indonesia ha registrato un surplus commerciale (saldo tra esportazioni e importazioni) con esportazioni per 83,64 miliardi di $ e importazione per 62,02 miliardi di miliardi di $. Il paese ha grandi ricchezze naturali, che vanno dal petrolio greggio, gas naturale, stagno, rame e oro. I principali prodotti d’importazione includono macchinari e attrezzature, prodotti chimici, combustibili e prodotti alimentari.

Durante gli anni ’60 l'economia peggiorò drasticamente a causa dell’instabilità politica e di scelte che si rilevarono inadeguate, provocando grave povertà e fame. Dopo la caduta del Presidente Sukarno nella metà degli anni ‘60, le nuove amministrazioni meglio governarono la politica economica, riducendo rapidamente l'inflazione, stabilizzando la moneta, riprogrammando il debito estero, e attirando gli aiuti e gli investimenti internazionali. L'Indonesia, unico membro dell’OPEC fra i paesi del Sud-Est asiatico, durante la crisi petrolifera degli anni ’70, giovò dell’aumento del prezzo del petrolio, i cui proventi dalle esportazioni contribuirono agli alti tassi di crescita economica. Ulteriori riforme in campo economico verso la fine degli anni ’80, attirarono nuovi investimenti esteri, in particolare nel settore manifatturiero orientato all’esportazione. Dal 1989 al 1997 l'economia indonesiana crebbe ad un ritmo medio di oltre il 7% annuo.

L'Indonesia fu però il paese più colpito dalla crisi finanziaria asiatica del 1997-1998. Nei confronti del dollaro statunitense, la rupia indonesiana si deprezzò fortemente, passando da circa 2.000 rupie per un dollaro, a 18.000 Rupie per un dollaro, e l'economia in recessione si ridusse del 13,7%.
In seguito la rupia indonesiana si stabilizzò a circa 10.000 per dollaro, e ci fu una lenta ma significativa ripresa economica. L'instabilità politica dal 1998, la lentezza delle riforme economiche e la corruzione a vari, segnarono però una natura frammentaria del recupero. La crescita del PIL, tuttavia, superò il 5% sia nel 2004 che nel 2005, con ulteriori previsioni di aumento. Questo tasso di crescita non fu sufficiente a limitare significativamente il tasso di disoccupazione, e nemmeno la crescita dei salari ne trasse beneficio, bensì l’aumento del prezzo dei carburanti e dei prodotti alimentari peggiorarono i livelli di povertà.

Nel 2006 si stimava che il 17,8% della popolazione vivesse al di sotto della soglia di povertà, che il 49,0% della popolazione vivesse con meno di 2 dollari al giorno 95, e il tasso di disoccupazione fosse al 9,75%.

L'Indonesia (insieme a Malesia, Filippine, Singapore e Thailandia) è inoltre una delle 5 nazioni fondatrici dell'ASEAN, l'Associazione delle Nazioni del Sudest Asiatico. Fa inoltre parte dell'Associazione dei paesi produttori di caffè (APPC) e dell'OPEC (Organization Petrolium Exporting Countries)

Demografia

La popolazione nazionale secondo il censimento del 2000 ammontava a 206 milioni di abitanti, ma l’Ufficio centrale di statistica indonesiano stimava già la popolazione a 222 milioni di abitanti nel 2006. 130 milioni di persone vivono solo sull'isola di Giava, l’isola più popolata del pianeta.
Nonostante un programma di pianificazione della popolazione abbastanza efficace e in vigore dal 1960, la popolazione è destinata ad aumentare a circa 315 milioni entro il 2035, sulla base della stima attuale del tasso di crescita annuo del 1,25%.

Principalmente gli indonesiani sono discendenti dalle popolazioni dalla lingua austronesiana provenienti da Taiwan; l'altro grande raggruppamento è quello melanesiano, prevalentemente nell'Indonesia orientale. Ci sono circa 300 gruppi etnici distinti nativi dell’Indonesia, e 742 differenti lingue e dialetti.
La lingua principale è il giavanese, parlata dal 42% della popolazione, ed è la lingua politicamente e culturalmente dominante.
Gli altri gruppi non giavanesi sono sundanese, malay e madurese.

Esiste un senso di appartenenza alla nazione indonesiana nonostante le forti identità regionali. La società vive prevalentemente in maniera armoniosa, sebbene le inevitabili tensioni sociali, religiose ed etniche abbiano talvolta innescato terribili violenze.
Gli indonesiani cinesi sono un’influente minoranza etnica comprendente meno del 5% della popolazione dell’Indonesia. Gran parte delle ricchezze del paese sono in mano cinese, e ciò ha contribuito ad un notevole risentimento, e alla violenza anti-cinese.

La lingua nazionale ufficiale è l’indonesiano, ed è universalmente insegnata nelle scuole, ed è parlata da quasi tutta la popolazione. È la lingua degli affari, della politica, dei media nazionali, dell'istruzione, e del mondo accademico. Fu originariamente una lingua franca per la maggior parte della regione, tra cui l’odierna Malaysia, ed è quindi strettamente imparentata con il malese. L’indonesiano fu promosso inizialmente dai nazionalisti negli anni ’20 del secolo XX, e dichiarata lingua ufficiale con l’indipendenza nel 1945. La maggior parte degli indonesiani parla almeno una delle diverse centinaia di lingue locali (bahasa daerah), spesso come prima lingua. Di queste il giavanese è la più parlata, essendo la lingua del principale gruppo etnico. D'altra parte Papua possiede più di 500 lingue e dialetti indigeni in una regione che conta appena 2,7 milioni di persone. Gran parte della popolazione anziana conosce ad un certo livello anche l’olandese.

Religione
Anche se la libertà religiosa è prevista dalla costituzione indonesiana, il governo riconosce ufficialmente solo sei religioni: l'Islam, il protestantesimo, il cattolicesimo romano, l'induismo, il buddhismo e il confucianesimo.
Anche se non è uno Stato islamico, l'Indonesia è il più popoloso paese a maggioranza musulmana del mondo, con quasi l’86,1% della popolazione di fede musulmana secondo il censimento del 2000. L’8,7% della popolazione è cristiana, il 3% indù, e 1,8% buddhista o altro.

La maggior parte degli indù sono balinesi, e la maggior parte dei buddhisti sono di etnia cinese. Sebbene rappresentino oramai solo delle religioni minoritarie, l'induismo e il buddhismo hanno dato un’importante influenza nella cultura indonesiana. L'Islam venne adottato per la prima volta nel nord dell’isola di Sumatra nel XIII secolo, attraverso l'influenza dei commerci, e divenne la religione dominante del paese nel XVI secolo. La Chiesa cattolica venne introdotta dai colonizzatori e dai missionari portoghesi, e il protestantesimo durante il periodo coloniale olandese (calvinismo e chiesa luterana).
Una grande percentuale di cittadini indonesiani pratica una forma meno ortodossa della loro religione, che si basa sui costumi e credenze locali.

Ecologia

L’estensione geografica, il clima tropicale, il fatto di essere un arcipelago e la variegata orografia, fanno sì che l’Indonesia sostenga il secondo più alto livello di biodiversità del pianeta dopo il Brasile. ISBN 0-393-04008-9 La sua flora e la sua fauna sono una miscela di specie asiatiche e australasiatiche.
Anticamente collegate al continente asiatico, le isole della Sonda (Sumatra, Giava, Borneo, e Bali) supportano prevalentemente specie di origine asiatica. Mammiferi di grandi dimensioni, come tigre, rinoceronte, orangutan, elefante, e leopardo, una volta erano abbondanti, ma il numero è andato drasticamente diminuendo.

Le foreste coprono circa il 60% del paese.
A Sumatra e Kalimantan, la flora è composta prevalentemente da specie asiatiche. Purtroppo le foreste di Giava, più piccola, ma estremamente popolata, sono state in gran parte rimosse per lasciare spazio alle attività umane. Sulawesi, Nusa Tenggara e Maluku, a lungo separate dalla massa continentale hanno sviluppato una propria unicità biologica.
Papua, a lungo parte dell’Australia, mantiene ancora uno stretto legame della sua flora e fauna con questa parte del pianeta, tra cui oltre 600 specie di uccelli.

L’Indonesia è seconda solo all’Australia nel suo grado di endemismo, con il 26% delle 1.531 specie di uccelli presenti e il 39% delle sue 515 specie di mammiferi.
Le coste che si estendono su 80.000 km, e i mari tropicali contribuiscono ulteriormente all’alto livello della biodiversità. Gli ecosistemi sono i più diversi, e vanno dal mare, agli ecosistemi costieri, comprese le spiagge, dune di sabbia, estuari, foreste di mangrovie, barriere coralline, praterie, distese fangose costiere.

Il naturalista britannico, Alfred Russel Wallace, ha descritto una linea di demarcazione tra la distribuzione delle specie asiatiche e australiane in Indonesia.
Conosciuta come la linea di Wallace, passa tra Kalimantan e Sulawesi, e al largo dello Stretto di Lombok, tra Bali e Lombok. Ad ovest della linea la flora e la fauna sono prevalentemente asiatiche; a est di Lombok, prevalentemente australiane. Nel 1869 con il libro, L'Arcipelago Malese, Wallace descrisse numerose specie uniche dell’area che ora portano il suffisso Wallacea.

La forte presenza umana e la rapida industrializzazione presentano però gravi problemi ambientali, che è spesso una priorità più bassa a causa degli elevati livelli di povertà.
I problemi riguardano la deforestazione su larga scala (in gran parte illegale) e i conseguenti incendi che portano nuvole di smog oltre i confini nazionali (Malesia e Singapore); l’eccessivo sfruttamento delle risorse marine; problemi ambientali connessi con la rapida urbanizzazione e sviluppo economico, tra cui inquinamento atmosferico, congestione del traffico, la gestione dei rifiuti, l’affidabilità dei servizi idrici.

Cultura
L’Indonesia possiede circa 300 gruppi etnici, ciascuno con proprie peculiarità culturali sviluppate nel corso dei secoli, e influenzate dal contatto con il mondo indiano, arabo, cinese, malese ed europeo. Le danze tradizionali giavanesi e balinesi, ad esempio, contengono aspetti della cultura e della mitologia indù, così come i wayang kulit. Tessuti quali batik, ikat e songket vengono creati in tutto il paese con stili che variano da regione a regione. In campo architettonico le maggiori influenze sono quelle della tradizione indiana, sebbene siano state molto importanti anche quelle cinesi, arabe ed europee. Gli sport più popolari sono badminton e calcio; la Liga Indonesia è la principale serie calcistica per club. Uno sport tradizionale è invece il sepak takraw. Alcune regioni storicamente soggette a guerre tribali, la lotta è tenuta in buon conto, come ad esempio il caci a Flores, e il pasola a Sumba. Fra le arti marziali indonesiana vi è il Pencak Silat, che prevede il combattimento a strettissimo contatto (il sistema prevede l'utilizzo di mani, avanbracci, gomiti, ginoccia, oltre ad armi da taglio e da impatto); tipico il sarong, una fascia con la quale si cinge la vita del praticante. Gli sport sono generalmente di tipo maschile e spesso associati con il gioco d'azzardo.

Anche la cucina indonesiana varia a seconda dell’area geografica e subisce influenze cinesi, europee, mediorientali e indiane. Il riso è l'alimento base e viene servito con pietanze a base di carne e verdure. Altri ingredienti fondamentali sono spezie (in particolare il chili), latte di cocco, pesce e pollo.

La musica tradizionale comprende gamelan e keroncong. Il dangdut è un genere popolare di musica pop contemporanea che richiama l'influenza della musica folk araba, indiana, malese. L'industria cinematografica nazionale raggiunse l'apice negli anni ‘80 e dominò il cinema in Indonesia prima di diminuire in maniera significativa nei primi anni ’90, ma tra il 2000 e il 2005 il numero di film indonesiani prodotti ogni anno è andato costantemente aumentando.

La più antica fonte scritta in Indonesia è una serie di iscrizioni in sanscrito risalenti al V secolo d.C. Le principali figure indonesiane nella moderna letteratura comprendono: Multatuli, autore olandese che criticò il trattamento degli indonesiani sotto la dominazione coloniale olandese; Muhammad Yamin e Hamka, che furono influenzarono scrittori e politici del periodo precedente all’indipendenza; e Pramoedya Ananta Toer, il più famoso romanziere. Molti popoli indonesiani hanno radicate tradizioni orali, che aiutano a definire e preservare la loro identità culturale. La libertà di stampa è aumentata notevolmente dopo la caduta del presidente Suharto, che durante il proprio governo teneva sotto controllo i media nazionali, e limitando i mass media stranieri. Il mercato della televisione comprende dieci reti commerciali nazionali e provinciali in concorrenza con la rete pubblica TVRI. In Indonesia si sono segnalati 20 milioni di utenti internet nel 2007. L’accesso alla rete è quindi limitato a una minoranza della popolazione, circa l’8,5%.

Note

Voci correlate
* Targhe automobilistiche indonesiane

Altri progetti

Collegamenti esterni
* Scheda dell'Indonesia dal sito Viaggiare Sicuri - Sito curato dal Ministero degli Esteri e dall'ACI
* Sito ufficiale del governo indonesiano (in indonesiano)
* Indonesia in foto
* Tourism Indonesia
* Indonesia News
* Mapa Indonesia
* Galleria fotografica: Bali, Lombok, Flores
* Fotografia in Indonesia
* Galleria di immagini viaggio in Indonesia

------------------------------------------------------------------------------
Retrieved on Tue, 06 Oct 2009 08:01:16 from:
  http://it.wikipedia.org/wiki/Indonesia
Licensed under CC-BY-SA, see http://creativecommons.org/licenses/by-sa/3.0/