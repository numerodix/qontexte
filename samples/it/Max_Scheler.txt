Biografia

Di madre ebrea e padre protestante si convertì al cattolicesimo, anche se nell'ultima fase della sua vita se ne allontanò. Da giovane si appassionò alla lettura di Nietzsche e poi di Bergson. Studiò medicina a München e successivamente filosofia e sociologia a Berlino con Wilhelm Dilthey, Carl Stumpf e Georg Simmel. A Jena venne a contatto con il Neokantismo (soprattutto nelle sue dottrine etiche ed epistemologiche) e completò il dottorato sotto la guida di Rudolf Eucken nel 1897 con una tesi su "Contributi per stabilire le relazioni tra le relazioni logiche ed etiche" (Beiträge zur Feststellung der Beziehungen zwischen den logischen und ethischen Beziehungen"). Nel 1899 ottenne l'abilitazione con la tesi su "Il metodo trascendentale ed il metodo psicologico" ("Die transzendentale und die psychologische Methode").
Dal 1900 al 1913 fu molto vicino alla fenomenologia di Edmund Husserl. Dal 1913 (uscita del primo volume del Formalismus) fino al 1927 (uscita di Essere e Tempo di Heidegger) fu considerato il maggior filosofo tedesco per le sue analisi sulla persona e sulla sfera affettiva (il fenomeno del risentimento, del pudore, della simpatia, dell'amare e dell'odiare, dell'umiltà, della meraviglia, della sofferenza, dell'angoscia della morte) in cui sviluppa e rivede molte tematiche nietzschiane con una sensibilità profondamente ispirata dal cristianesimo (per questo venne anche soprannominato il "Nietzsche cattolico"). Dopo il disastro della Prima guerra mondiale divenne un importante punto di riferimento del mondo culturale cattolico tedesco anche grazie all'uscita di "L'eterno nell'uomo". Anche successivamente alla presa di distanza dal cattolicesimo continuò a porre al centro dei suoi scritti il problema di Dio e del sacro, contrapponendosi sia al processo di desacralizzazione del mondo e alle varie forme di relativismo sia al dogmatismo etico. Per questo fu sempre di difficile collocazione, ma anche uno dei filosofi più segretamente influenti del XX secolo.

Pensiero

Persona e atto

Il nucleo del suo pensiero è costituito dalla cosiddetta Materiale Wertethik (l'etica materiale dei valori sviluppata fra il 1913 eil 1916 nel Formalismus), come premessa per una teoria della persona e dei rapporti interpersonali. Scheler vede nella riduzione kantiana della persona a soggetto logico della ragion pratica una spersonalizzazione della persona. La persona non è neppure identificabile con l'Io, come soggetto della sfera psichica, o con un'anima dualisticamente contrapposta al corpo. Non coincide neppure con lo spirito in quanto, come portatrice di valori attraverso l'esecuzione di atti, è l'essere che rende concreto lo spirituale in una identità irriducibile: è lo spirituale fattosi visibile nell'individuale. L'essere della persona fonda l'atto, anzi è «la concreta unità ontologica, in se stessa essenziale, di atti di diversa natura». Ad ogni atto inerisce la persona nella sua totalità, ma senza esaurire nell’atto stesso il suo essere. Nell'esecuzione dell'atto la persona diviene nel rapporto con gli altri. Sempre in contrasto con Kant la persona realizza se stessa nell'atto agapico dell'amare. Superando il dualismo anima-corpo intende la persona finita come unità bio-psichica dotata di un corpo-vivo (Leib). Tuttavia se nel Formalismus vigeva ancora una completa autonomia della persona nei confronti della vita, nell'ultimo periodo tale autonomia viene ripensata all'interno di un processo di sublimazione delle energie dal basso verso l'alto: la persona assume le proprie energie dalla sfera vitale, ma nella co-esecuzione dell'atto offre loro la possibilità di svilupparsi in una direzione completamente autonoma dalla logica vitale.

Il valore e la gerarchia dei valori

Secondo Scheler non è la volontà buona che definisce il valore, ma al contrario l'altezza del valore scelto che qualifica l'intenzione. Le classi di valore sono ordinate secondo una gerarchia assoluta (da quelli sensibili ai valori vitali, spirituali e del sacro), a cui corrisponde un graduale incremento oggettivo dell'apertura che porta dalla chiusura ambientale all'apertura al mondo (Weltoffenheit), in un processo soterico la cui espressione massima è raggiungibile attraverso il valore del sacro. La recezione dei valori avviene attraverso la sfera affettiva, il Fühlen, e risulta indipendente dall'intelletto (l'intelletto è cieco nei confronti dei valori come l'udito nei confronti dei colori) e dalla sensibilità. Anzi la recezione dei valori è a priori rispetto alla sttessa percezione sensibile (tesi della priorità del "Wert-nehmen" sul "Wahr-nehmen"). Nella prima parte del Formalismus Scheler, ancora sotto l'influsso husserliano, parla del valore come meta intenzionale di una intuizione, tuttavia già nella seconda parte del Formalismus l'intuizionismo viene superato precisando che la recezione del valore non è data in modo apodittico. Il fatto che i valori siano "oggettivi" non esclude che possano essere colti da diverse prospettive, così come da diverse prospettive può essere vista una montagna, o che si verifichino fenomeni di illusione etica o di distorsione valutativa (fenomeno quest'ultimo indagato esemplarmente da Scheler a proposito del risentimento). La recezione del valore richiede pertanto un complesso processo non solo ermeneutico ma pure formativo (problema della Bildung e dell'analfabetismo emozionale) che nell'ultima fase viene radicalizzato nel contesto della tesi delle ideae cum rebus e dell'impotenza dello spirito. Per Scheler infatti il punto di partenza dell'uomo non è l'ordo amoris ma piuttosto un disordine del cuore che va costantemente rettificato grazie all'esemplarità altrui (Vorbild). Invece l'idea di una intuizione dei valori di tipo apodittico, in cui il valore viene cioè colto con evidenza e senza residui, lungi dal contrastare il relativismo etico, finirebbe con il ritorcersi contro la libertà della persona e quindi risulterebbe incompatibile con il concetto stesso di etica. In tal modo si confonderebbe, come fa Carl Schmitt, l'etica materiale dei valori con la tirannia dei valori.

Premettendo al volere la materia dei valori e indagando le componenti emozionali della vita morale, Scheler ha inteso operare una revisione critica del formalismo e dell'intellettualismo dell'etica di Immanuel Kant, di cui peraltro egli accetta l'apriorismo anti psicologistico. Infatti, il coglimento del valore non è il contagio affettivo dei comportamenti gregari, ma l'atteggiamento simpatetico, in cui la presenza del valore unisce le persone senza abolire la loro distanza.

L'ultima fase

Dopo Essenza e forme della simpatia (1923), il confronto con l'ultimo Schelling e le tesi di Harnack su Marcione lo spinsero a sviluppare, in alternativa all'ateismo postulatorio di Nicolai Hartmann, la tesi del "Dio in divenire": «si tratta di un Dio indipendente dal tempo del mondo, ma che si manifesta nel mondo attraverso il sacro. Un Dio tragico che nel contatto con la finitezza non ammutolisce tutti gli interrogativi e non neutralizza all'istante tutte le sofferenze». Si dedicò inoltre alla fondazione della Sociologia del sapere (Wissensoziologie) conosciuta anche come Sociologia della conoscenza.

Negli ultimi anni della sua vita fondò anche l'antropologia filosofica, i cui tratti essenziali sono consegnati alla celebre conferenza del 1927 pubblicata in forma separata nel 1928 con il titolo La posizione dell'uomo nel cosmo e dal saggio sull 'Ausgleich, in cui definisce in termini di globalizzazione la nuova era dell'umanità. Il principale problema della nuova era della globalizzazione è l'individuazione di una orientatività rettificante come antidoto all'altrimenti inevitabile processo di livellamento e neutralizzazione delle differenze. La nuova concezione dell'uomo all'altezza della nuova era dello Ausgleich è, in opposizione all' Übermensch di Nietzsche, quella di Allmensch o uomo-globale.

La questione del dualismo cartesiano e l'impotenza dello spirito

Uno dei nodi attorno a cui è ruotata l'interpretazione dell'ultimo Scheler è quello relativo al dualismo cartesiano. Scheler a proposito afferma: «In epoca moderna la teoria classica dell’uomo ha trovato la sua forma più efficace nella dottrina di Descartes, una dottrina che a dire il vero solo recentemente ci siamo impegnati a demolire completamente. Dividendo tutte le sostanze in "pensanti" ed "estese" Descartes ha introdotto nella coscienza occidentale una fitta schiera di errori, del tipo più grave, relativamente alla natura umana. … Oggi possiamo affermare che il problema del rapporto fra anima e corpo-vivente, che per così tanti secoli non ci ha dato tregua, ha perso per noi la sua importanza metafisica. I filosofi, i medici, gli scienziati che si occupano di questa questione convergono sempre di più verso una visione fondamentale unitaria. ... Fondamentalmente falsa risulta anche la tesi di Descartes secondo cui lo psichico coincide con la "coscienza" e risulta connesso esclusivamente alla corteccia cerebrale. … È tutto il corpo-vivente che oggi torna prepotentemente ad essere quel campo fisiologico parallelo dei fenomeni psichici, che finora era stato limitato al cervello. Oggi non si può più parlare seriamente di una connessione esterna fra una sostanza psichica e una sostanza corporea così come era stato ipotizzato da Descartes. Si tratta al contrario di un’unica e medesima vita che nel suo "esser-interno" assume la forma dello psichico e nel suo esser-in-relazione-all’altro assume la forma del corpo-vivente. … Opponendoci nella maniera più risoluta a tutte queste teorie noi affermiamo che il processo vitale fisiologico e psichico risultano rigorosamente identici da un punto di vista ontologico» .

Nonostante la chiarezza di questi passi l'interpretazione che riconduce Scheler al dualismo cartesiano è tuttora quella più diffusa, probabilmente in quanto venne proposta con molta insistenza (e in modo a dir il vero non del tutto disinteressato) sia da Plessner che da Gehlen, ma anche perchè autorevolmente teorizzata dallo stesso Cassirer in un articolo del 1930 Su questa linea si è espresso F. Bosio che ha parlato di "dualismo ontologico" e recentemente M. T. Pansera, che vede solo in Plessner, e non in Scheler, un superamento del dualismo cartesiano: «a differenza di quella scheleriana, la prospettiva filosofica di Plessner rifiuta qualsiasi conclusione dualistica che opponga spirito e vita, anima e corpo, res cogitans e res extensa» . Sono da menzionare tuttavia anche i lavori di G. Cusinato volti a mettere in discussione questo canone interpretativo dominante. Cusinato nota innanzitutto che nell'ultimo periodo, e precisamente dopo il 1923, il termine Geist assume nel testo scheleriano un significato diverso da quello del periodo intermedio, in cui effettivamente si opponeva alla vita (anche se non nel senso del dualismo cartesiano). Nell'ultimo periodo Scheler teorizza uno spirito completamente impotente: «Certamente lo spirito può acquisire potenza attraverso il processo di sublimazione.. Tuttavia per sua natura e fin dall’inizio lo spirito non possiede nessuna energia propria» . Cusinato si chiede: con quali forze uno spirito originariamente impotente si potrebbe contrapporre dualisticamente alla vita? La proposta è quella di rileggere il rapporto fra spirito e vita nel senso di una progressiva compenetrazione (il termine scheleriano è Durchdringung) a livelli sempre più complessi, di cui la persona rappresenta quello più alto. E' solo nella persona che le energie sublimate dalla vita possono dirigersi verso una logica completamente nuova e del tutto irriducibile a quella dei livelli precedenti: la persona diventa il centro reale dotato di forza che inaugura un inizio excentrico rispetto alla chiusura ambientale, è l'ente capace di Weltoffenheit al centro dell'antropologia filosofica. In questo nuovo contesto l'opposizione diventa semmai quella fra vita e intelletto. A questo proposito Scheler è molto chiaro: «non lo spirito, ma solo l'intelletto ipersublimato, che Klages confonde con lo spirito, è in un certo senso ostile alla vita» .

L'errore di Cartesio

L'errore di Cartesio consiste secondo Scheler nell'aver misconosciuto la funzione intermediatrice di tutto il sistema fisiologico e pulsionale che unifica psichico e fisico nel corpo-vivente, solo attraverso questo nuovo concetto di corporeità vivente «l’abisso che Descartes ha scavato fra anima e corpo è stato colmato da un’unità della vita divenuta tangibile. Naturalmente il fatto che quando un cane vede un pezzo di carne il suo stomaco inizi a secernere determinati succhi gastrici, risulta, dal punto di vista di Descartes, un miracolo assoluto: egli infatti elimina dalla sfera psichica il complesso della vita pulsionale e affettiva e tenta inoltre una spiegazione puramente chimico-fisica delle manifestazioni vitali anche relativamente alle loro leggi strutturali. Che cosa direbbe però Descartes se gli si facesse vedere l’esperimento di Heyder, secondo cui la semplice suggestione del mangiare un cibo sortisce gli stessi effetti che si verificano a proposito di un mangiare effettivo? Qui emerge l’errore, l’errore fondamentale di Descartes: l’aver misconosciuto completamente il sistema pulsionale nell’uomo e nell’animale. È solo tale sistema che costituisce la mediazione e l’unità fra ogni autentico movimento vitale e il contenuto della coscienza» .

Opere
*Il risentimento nella edificazione delle morali (1912)
*Il formalismo nell'etica e l'etica materiale dei valori, San Paolo, Milano 1996 (originale 1913-1916).
*L'eterno nell'uomo (1921)
*Essenza e forme della simpatia (1923)
*Sociologia del sapere (1924)
* La posizione dell'uomo nel cosmo, FrancoAngeli, Milano 2000, 2004 (originale: 1927 su rivista, 1928 pubblicazione indipendente).
* Formare l'uomo, FrancoAngeli Milano 2009, Titolo originale: Philosophische Weltanschauung (comprende la raccolta di saggi relativi alla Bildung e all'Ausgleich usciti fra il 1925 e il 1928).

Bibliografia
* Guido Cusinato, Katharsis. La morte dell’ego e il divino come apertura al mondo nella prospettiva di Max Scheler, (con una Presentazione di M. S. Frings), Napoli 1999.
* -Id., Scheler. Il Dio in divenire, Padova 2002.
* -Id., La totalità incompiuta. Antropologia filosofica e ontologia della persona, Milano 2008.
* Vittorio D'Anna, Max Scheler, Roma 2006.
* Giuseppina De Simone, L'Amore fa vedere. Rivelazione e conoscenza in Max Scheler, San Paolo, Cinisello Balsamo 2005.
*A. Deeken, Process and Permanence in Ethics, New York 1974.
*M. Dupy, La philosophie de Max Scheler. Son évolution et son unité, 2 voll. Paris 1959.
* Giovanni Ferretti, Max Scheler, Vita e Pensiero, Milano 1972 (2 voll.).
*Manfred Frings, Max Scheler. A Coincise Introduction to the Word of a Great Thinker, Pittsburg-Louvain 1965.
*-Id., Person und Dasein. Zur Frage der Ontologie des Wertseins, Den Haag 1969.
*-Id., The Mind of Max Scheler, Univ. Press 1997
*Paul Good, Max Scheler. Eine Einführung, Dusseldorf 1998.
*A. R. Luther, Persons in Love, The Hague 1972.
*W. Mader, Scheler, Hamburg 1995 (II ed.).
*E. W Ranly, Scheler's Phenomenology of Community, L'Aia 1966.
*E. Rothacker, Schelers Durchbruch in die Wirklichkeit, Bonn 1949.
*A. Sander, Max Scheler zur Einführung, Hamburg 2001.
*St. F. Schneck, Person and Polis. Max Scheler's Personalism as Political Theory, New York 1987.
* Veniero Venier, Il gesto della trascendenza. Un'interpretazione di Max Scheler, Padova 2001.
*Karol Wojtyla, Valutazioni sulla possibilità di costruire l’etica cristiana sulle basi del sistema di Max Scheler, in: Id., Metafisica della persona, Milano 2003, 263-450.

Collegamenti esterni
* Max Scheler: vita, opere e bibliografia secondaria

Voci correlate
*Ressentiment

Note

------------------------------------------------------------------------------
Retrieved on Mon, 05 Oct 2009 13:23:10 from:
  http://it.wikipedia.org/wiki/Max_Scheler
Licensed under CC-BY-SA, see http://creativecommons.org/licenses/by-sa/3.0/