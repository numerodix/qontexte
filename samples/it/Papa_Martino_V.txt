Biografia
Figlio del principe Agapito Colonna e di Caterina Conti, nato a Genazzano vicino Roma nel 1368, apparteneva ad una delle più antiche ed importanti famiglie di Roma. Studiò all'università di Perugia. Divenne protonotario apostolico sotto Papa Urbano VI; poi uditore papale; quindi fu nominato il 12 giugno 1405 cardinale-diacono di San Giorgio al Velabro da Papa Innocenzo VII. Fu anche amministratore della diocesi di Palestrina dal 1401 al 1405 e per un breve periodo nel 1412. Nell'estate del 1408 abbandonò Gregorio XII e nel 1410 fu uno dei delegati dell'antipapa Alessandro V all'audizione dell'appello portato al papato da Jan Hus. Ebbe sempre parte nell'attività conciliare durante l'elezione dei due antipapi Alessandro V e Giovanni XXIII. A quest'ultimo fu sempre fedele, fino a Costanza, fino alla sua sconsiderata fuga.
Egli fu eletto unanimamente papa dopo un conclave di tre giorni, l'11 novembre 1417 nel giorno di San Martino, durante il Concilio di Costanza da un conclave formato da ventitré cardinali e trenta delegati del concilio, che dopo aver deposto l'Antipapa Giovanni XXIII, avevano manifestato molte perplessità sulle rivendicazioni in conflitto di Gregorio XII e Benedetto XIII. Benedetto XIII fu deposto contro la sua volontà mentre Gregorio XII fu convinto ad una onorevole abdicazione. L'elezione di Oddone, che scelse il nome di Martino in quanto eletto il giorno del santo e si considerava successore di Giovanni XXIII, mise la parola fine allo Scisma d'Occidente.

Durante il suo pontificato, tentò ri riedificare e ripopolare l'antica cittaà di Ferento nella Tuscia viterbese distrutta dai viterbesi nel 1172.

Fu giustamente stimato per la sua moderazione, cultura, rettitudine e abilità nel trattare, ma fallì nell'ottenere, come avrebbe potuto, l'onore di diventare un Papa riformatore. Il suo primo atto dopo l'elezione fu quello di pubblicare una nota che confermava tutti i regolamenti dei suoi predecessori riguardanti la cancelleria pontificia — regolamenti che erano da tempo oggetto di giuste lamentele. Quando le "nazioni" del concilio spinsero i loro piani di riforma, Martino propose un piano in gran parte alternativo, e alla fine entrò in negoziati per concordati distinti, vaghi ed illusori, con Germania, Inghilterra e Francia.

Martino lasciò Costanza alla chiusura del concilio (maggio 1418), ma viaggiò lentamente attraverso l'Italia: Torino, Pavia, Milano, Mantova, Ferrara, Ravenna, Forlì, Firenze; qui si soffermò quasi un anno e mezzo, e non si avventurò ad entrare a Roma fino al settembre 1420, quando il suo primo compito fu il cercare di ristabilire la prosperità e l'ordine ai quali la città era diventata estranea.

Nel frattempo, si era tenuto, a Forlì, nel 1418, un celebre concilio ebraico, che aveva deciso di inviare a Martino V una delegazione con la richiesta di abolire la legislazione antigiudaica voluta dall'Antipapa Benedetto XIII. Martino ne accolse le richieste.

In accordo con il decreto di Costanza, confermato da lui stesso, che prevedeva che si dovesse tenere un concilio ogni cinque anni, nel 1423 Martino ne convocò uno che si riunì a Pavia e successivamente a Siena; la partecipazione fu abbastanza scarsa, e la circostanza diede al Papa il pretesto per scioglierlo non appena giunse alla conclusione che «l'unione interna della Chiesa per mezzo della riforma deve avere la precedenza sull'unione esterna». Il concilio venne rinviato per sette anni e si riunì infine a Basilea; poco dopo l'apertura Martino morì, per un colpo apoplettico, il 20 febbraio 1431.

Conclave dall’8 all’11 novembre 1417

A questo conclave parteciparono 23 cardinali e sei rappresentanti per ognuna delle cinque nazioni del Concilio di Costanza, cioè Inghilterra, Francia, Germania, Italia e Spagna.

Cardinali seguiti dai nomi, riportati tra parentesi, del papa o dell’antipapa da cui vennero creati:
* Jean Allarmet de Brogny, vescovo di Ostia e Velletri, decano del Sacro Collegio dei Cardinali (antipapa Clemente VII).
* Angelo d'Anna de Sommariva, Ordine Camaldolese, vescovo di Palestrina (Urbano VI).
* Pedro Fernández de Frias, vescovo di Sabina (antipapa Clemente VII).
* Giordano Orsini, vescovo di Albano (Innocenzo VII).
* Antonio Corarro, vescovo di Porto e Santa Rufina, vice decano del Sacro Collegio dei Cardinali (Gregorio XII).
* Francesco Lando, titolare di Santa Croce in Gerusalemme (antipapa Giovanni XXIII).
* Giovanni Dominici, Ordine Domenicano, titolare di San Sisto (Gregorio XII).
* Antonio Panciera da Portugruaro, titolare di Santa Susanna (antipapa Giovanni XXIII).
* Gabriel Condulmer, titolare di San Clemente (Gregorio XII).
* Branda Castiglione, titolare di San Clemente (antipapa Giovanni XXIII).
* Angelo Barbadigo, titolare dei Santi Marcellino e Pietro (Gregorio XII).
* Pierre d'Ailly, titolare di San Crisogono (antipapa Giovanni XXIII).
* Tommaso Brancacci, titolare dei Santi Giovanni e Paolo (antipapa Giovanni XXIII).
* Alamanno Adimari, titolare di Sant’ Eusebio (antipapa Giovanni XXIII).
* Guillaume Fillastre, titolare di San Marco (antipapa Giovanni XXIII).
* Antonio de Challant, titolare di Santa Cecilia (antipapa Benedetto XIII).
* Simon de Cramaud, titolare di San Lorenzo in Lucina (antipapa Giovanni XXIII).
* Pierre de Foix, Odine dei Frati di San Francesco di Paola, titolare di Santo Stefano al Monte Celio (antipapa Giovanni XXIII).
* Ludovico de Flisco, diacono di Sant’Adriano (Urbano VI).
* Rainaldo Brancacci, diacono dei Santi Vito e Modesto (Urbano VI).
* Oddone Colonna, diacono di San Giorgio al Velabro (Innocenzo VII). (Eletto papa Martino V)
* Amedeo da Saluzzo, diacono di Santa Maria Nuova (antipapa Clemente VII).
* Lucido Conti, diacono di Santa Maria in Cosmedin (antipapa Giovanni XXIII).

Prelati delle cinque nazioni che si unirono ai cardinali in conclave:

Inghilterra:
* Richard Clifford, vescovo di Londra.
* Nicholas Bubbewyth, vescovo di Bath e Wells.
* John Catterick, vescovo di Coventry e Lichfield.
* John Wakering, vescovo di Norwich.
* Thomas, abate del monastero di Saint Mary, York.
* Thomas, decano di York.

Francia:
* Jean de la Rochetaillée, patriarca di Costantinopoli (creato cardinale nel 1426).
* Guillaume de Boisratier, arcivescovo di Bourges.
* Jacques de Gelu, arcivescovo di Tours.
* Jean des Bertrandis, vescovo di Ginevra.
* Robert, abate di Cluny.
* Gauthier Crassi, priore dell’Ordine di San Giovanni di Gerusalemme.

Germania:
* Johannes von Walenrode, arcivescovo di Riga (Lituania).
* Nicolaus Tramba, arcivescovo di Gniezno (Polonia).
* Simon de Dominis, vescovo di Traù in Dalmazia.
* Lambert de Stipite, O. Clun., priore di Belcheia, diocesi di Liegi.
* Nicolaus von Dinkelsbühl, canonico di Santo Stefano a Vienna.
* Conrad von Susato, preposito di St. Cyriach in Neuhausen, Worms.

Italia:
* Bartolomeo Capra, arcivescovo di Milano.
* Francesco Scondito, vescovo di Melfi.
* Enrico Scarampi, vescovo di Belluno e Feltre.
* Giacomo de Camplo, vescovo di Penne ed Atri.
* Leonardo Dati, maestro generale dell’Ordine Domenicano (creato "cardinale segreto" nel 1425).
* Pandolfo Malatesta, arcidiacono di Bologna.

Spagna:
* Diego de Anaya y Maldonado, vescovo di Cuenca.
* Nicolás Divitis, Ordine Domenicano, vescovo di Aquae Augustae (Dax), oggi Aire.
* Juan de Villalón, vescovo di Badajoz.
* Felipe de Medalia, magister.
* Gonzalo Garsía, arcidiacono di Burgos.
* Pedro Velasco, dottore in utroque iuris.

I seguenti cardinali non parteciparono al conclave:
* Baldassare Cossa, diacono di Sant’Eustachio, (creato da Bonifacio IX), imprigionato, non elettore (era l’antipapa Giovanni XXIII).
* Louis de Bar, titolare dei Santi XII Apostoli, (creato dall'antipapa Benedetto XIII).
* Juan Martínez de Murillo, Ordine Cistercense, titolare di San Lorenzo in Damaso, (creato dall'antipapa Benedetto XIII).
* Carlos Jordán de Urriés y Pérez Salanova, diacono di San Giorgio al Velabro, (creato dall'antipapa Benedetto XIII).
* Alfonso Carrillo, diacono di Sant’Eustachio, (creato dall'antipapa Benedetto XIII).
* Pedro Fonseca, diacono di Sant’Angelo in Foro Piscium, (creato dall'antipapa Benedetto XIII).
* Philip Repington (o Repyngdon), C.R.S.A., titolare dei Santi Nereo ed Achilleo, vescovo di Lincoln, Inghilterra, (creato da Gregorio XII).
* Pietro Morosini, juniore, diacono di Santa. Maria in Cosmedin, (creato da Gregorio XII).
* Guglielmo Carbone, titolare di Santa Balbina, (creato dall'antipapa Giovanni XXIII).
* Giacomo Isolani, diacono di Sant’Eustachio, (creato dall'antipapa Giovanni XXIII).

Cardinali creati da Martino V
Concistoro del 23 giugno 1419
* 1. Baldassare Cossa, già antipapa Giovanni XXIII, vescovo di Frascati. + 22 novembre 1419. La sua tomba è nel battistero di Firenze.

Concistoro segreto del 16 marzo 1425
* 1. Leonardo Dati, maestro generale dell’Ordine dei Predicatori. + 16 marzo 1425..

Concistoro del 24 maggio 1426
* 1. Jean de la Rochetaillée, arcivescovo di Rouen, Francia. + 24 marzo 1437.
* 2. Beato Louis Aleman (o Allemand, o Alamanus, o Alemanus, o Almannus, o Alamandus), arcivescovo di Arles, Francia. + 16 ottobre 1450. (Scomunicato e privato del cardinalato da papa Eugenio IV l'11 dicembre 1440, beatificato da Clemente VII il 9 aprile 1527)
* 3. Henry Beaufort Lancaster, vescovo di Winchester, Inghilterra. + 11 aprile 1447. La sua tomba è nella cattedrale di Winchester.
* 4. Johann von Bucca, vescovo di Olomouc, Moravia. + 9 ottobre 1430.
* 5. Antonio Cassino, vescovo di Siena. + 4 febbraio 1439.
* 6. Beato Nicola Albergati, Padri dell'Ordine della Carità, vescovo di Bologna. + 9 maggio 1443. (Beatificato da Benedetto XIV il 6 ottobre 1741)
* 7. Raimond Mairose, vescovo di Castres, Francia. + 21 ottobre 1427.
* 8. Juan Cervantes, arcidiacono di Siviglia. + 25 novembre 1453. La sua tomba è nella cappella di San Hermenegildo nella Cattedrale di Siviglia, Spagna.
* 9. Ardicino della Porta, avvocato concistoriale. + 9 aprile 1434.
* 10. Hugues de Lusignan, fratello del re di Cipro (?), arcivescovo di Nicosia. + prima del 24 agosto 1442.
* 11. Prospero Colonna, nipote di Sua Santità, notaio apostolico. + 24 marzo 1463..
* 12. Giuliano Cesarini, uditore della Sacra Rota. + 10 novembre 1444..
* 13. Domingo Ram, vescovo di Lérida, Spagna. + 25 aprile 1445..
* 14. Domenico Capranica, vescovo di Fermo. + 14 agosto 1458. La sua tomba è a Santa Maria sopra Minerva, Rome..

Concistoro dell’8 novembre 1430
* 1. Juan Casanova, Ordine Domenicano, vescovo di Elne, Francia. + 1 marzo 1436..
* 2. Guillaume Ragenel de Montfort, vescovo Saint Malo, Francia. + 27 settembre 1432..

Pseudocardinali creati dall’antipapa Clemente VIII
* Gil Sánchez, nipote dell’antipapa
* François de la Rovère

Arte sotto Martino V

Martino V fu il primo papa che poté occuparsi di un rilancio di Roma anche in termini monumentali e artistici. Nel 1423 venne indetto un giubileo per celebrare la rinascita cittadina. Il suo piani mirava a ridare quel lustro alla città che aveva anche una precisa finalità politica: recuperando lo splendore della Roma Imperiale egli si proclamava anche il suo continuatore e diretto erede.

I primi cantieri a venire aperti riguardarono essenzialmente i due poli del Laterano (con gli affreschi - oggi perduti - nella basilica di San Giovanni dove tra il 1425 e il 1430 lavorarono Gentile da Fabriano e Pisanello) e del Vaticano, dove venne trasferita la residenza papale, iniziando la trasformazione della zona oltre il Tevere da area periferica a immenso cantiere.

Nel frattempo la città aveva iniziato ad essere un polo di attrazione per artisti desiderosi di studiare e confrontarsi con la tradizione classica delle sue rovine. La più antica notizia di un viaggio compiuto da artisti stranieri per cercare e studiare le forme e le tecniche dell'arte romana antica è quella del 1402, quando vi si recarono i fiorentini Brunelleschi e Donatello, che tornarono più volte per trovare ispirazione per quello che fu il Rinascimento nell'arte.

Anche Pisanello e i suoi assistenti prendevano frequentemente ispirazioni dai resti antichi, ma il loro approccio era essenzialmente catalogante, interessato ad acquisire i più svariati modelli di repertorio da sfruttare poi in composizioni e accostamenti diversi, senza un interesse a comprendere l'essenza dell'arte antica.

Il papa, che aveva soggiornato a Firenze, chiamò a partecipare al suo programma artisti fiorentini, quali Masaccio e Masolino, anche se l'apporto innovativo del primo venne stroncato dalla morte prematura. Nel 1443-1445 Leon Battista Alberti scrisse la Descriptio urbis Romae, dove proponeva un sistema per una sistemazione geometrica della città incentrata sul Campidoglio.

In ogni caso non si può ancora parlare di una "scuola romana", poiché gli interventi degli artisti, quasi esclusivamente stranieri, erano ancora essenzialmente legati alle rispettive matrici culturali, senza elementi di contatto specifici o indirizzi comuni.

Note

Bibliografia
*Annuaire Pontifical Catholique, Maison de la Bonne Presse, Parigi 1935
*Pierluigi De Vecchi ed Elda Cerchiari, I tempi dell'arte, volume 2, Bompiani, Milano 1999. ISBN 88-451-7212-0
*Stefano Zuffi, Il Quattrocento, Electa, Milano 2004. ISBN 8837023154

------------------------------------------------------------------------------
Retrieved on Mon, 05 Oct 2009 12:38:38 from:
  http://it.wikipedia.org/wiki/Papa_Martino_V
Licensed under CC-BY-SA, see http://creativecommons.org/licenses/by-sa/3.0/