Gli anni 1980, comunemente chiamati anni ottanta, sono il decennio che comprende gli anni tra il 1980 e il 1989. Secondo una definizione del giornalista Indro Montanelli, in Italia questi anni sono stati "anni di fango".

Eventi, invenzioni e scoperte
Mondo
1980

*Gli Stati Uniti rompono le relazioni diplomatiche con l'Iran, imponendo l'embargo totale nei confronti del paese che, dall'anno prima, è diventato una repubblica islamica.
*Negli Stati Uniti Il candidato repubblicano Ronald Reagan vince le elezioni presidenziali.
*Per protesta contro l'invasione sovietica dell'Afghanistan, quindici paesi boicottano le Olimpiadi di Mosca. Il governo italiano invita i suoi atleti a non partecipare ai giochi, pur lasciandoli liberi di decidere.
*Muore Tito, leader yugoslavo in carica dal 1953.
*Il sindacato indipendente polacco Solidarność, guidato da Lech Wałęsa, proclama una serie di scioperi nei cantieri navali di Danzica, che ben presto si estendono a tutto il paese.
*Il 2 settembre scompaiono a Beirut i due giornalisti italiani Italo Toni e Graziella De Palo.
*A settembre la tensione fra Iran e Iraq per il controllo di alcuni pozzi petroliferi di confine degenera in guerra aperta.
*Il giorno 8 dicembre viene ucciso da un fanatico il musicista John Lennon, guida spirituale del pacifismo e del movimento contro la guerra in Vietnam.

1981
*L'11 maggio Bob Marley muore nell'ospedale di Miami a causa di un tumore alla pelle, estesosi al cervello.
*Il 13 maggio Papa Giovanni Paolo II viene gravemente ferito in un attentato terroristico, mentre saluta la folla in Piazza San Pietro. Il Papa riesce a salvarsi e successivamente attribuirà la sua salvezza alla Madonna collegando l'attentato al terzo segreto di Fatima. Il responsabile, il turco Alì Agca, viene condannato all'ergastolo mentre per i mandanti si sospetta la mano dei servizi segreti sovietici.

*In Polonia il generale Wojciech Jaruzelski diventa primo ministro e nel tentativo di scongiurare un'invasione sovietica tratta con Solidarność una tregua sindacale.
*Israele conquista le alture del Golan dalla Siria.
*Esce l'album Greatest Hits dei Queen, la raccolta ufficiale di alcune delle più popolari canzoni del gruppo, che vendette moltissime copie.
*Formazione dei Metallica, storica band Metal.

1982
*A Ginevra iniziano i negoziati fra USA e URSS per il controllo e la riduzione dei missili strategici.
*Muore Leonid Breznev, leader dell'Unione Sovietica. Gli succede Jurij Andropov, ex capo del KGB.
*In Polonia Solidarność viene dichiarato illegale.
*Israele invade il Libano e ne occupa la zona meridionale. Interviene una forza multinazionale di pace, cui partecipa anche l'Italia. A seguito della invasione il leader palestinese Arafat e tutto lo stato maggiore dell'OLP sono costretti ad abbandonare il Libano e a rifugiarsi a Tunisi. In Libano inizia una lunga guerra civile.
*L'esercito argentino occupa le Isole Falkland, possedimento inglese, e ne rivendica la proprietà. L'Inghilterra reagisce con la forza e rapidamente riconquista l'arcipelago. Cade la dittatura militare e l'Argentina inizia il cammino verso la democrazia.

*Esce il film di Alan Parker "The Wall", basato sul concept dell'omonimo album dei Pink Floyd.
*Esce l'album Thriller di Michael Jackson, l'album più venduto nella storia della musica.
*L'Italia vince i campionati del mondo Spagna '82
*Grace Kelly muore in un incidente automobilistico.

1983
*La parte nord di Cipro si proclama indipendente, con l'appoggio e l'unico riconoscimento internazionale della Turchia.
*Il re d'Italia Umberto II muore all'età di 78 anni.
*Margaret Thatcher viene rieletta primo ministro del Regno Unito.
*Esce l'album dei Pink Floyd "The Final Cut"
*Formazione dei Red Hot Chili Peppers

1984
*Si svolgono in Argentina le prime elezioni libere dopo quasi sei anni di dittatura militare. Il nuovo presidente Raúl Alfonsín promette la condanna dei militari che hanno violato i diritti umani.
*In un attentato contro le forze di pace in Libano muoiono 300 soldati americani e francesi.
*Massicce proteste dei minatori inglesi contro la chiusura delle miniere di carbone.
*Le forze internazionali lasciano il Libano.
*Ronald Reagan viene rieletto Presidente degli Stati Uniti.
*L'Unione Sovietica e i suoi paesi satelliti boicottano per protesta le Olimpiadi di Los Angeles.
*Viene uccisa in India il primo ministro Indira Gandhi; le succede il figlio.

1985
*Michail Gorbaciov diventa presidente dell'Unione Sovietica.
*A Ginevra si svolge l'incontro fra Ronald Reagan e Michail Gorbaciov per la riduzione degli armamenti.
*Il generale Jaruzelski assume la carica di capo di Stato della Polonia per guidare la repressione contro Solidarnosc.
*Negli USA il 26 marzo i Guns N' Roses si esibirono per la prima volta
*Il 13 luglio si svolge il Live Aid, con due concerti in contemporanea allo stadio JFK di Filadelfia e allo stadio Wembley di Londra.
*In Sudafrica sono centinaia le vittime della repressione contro la protesta dei neri, guidata dal African National Congress di Nelson Mandela, che chiedono più diritti e libertà. Stati Uniti e Comunità Economica Europea impongono sanzioni economiche contro l'apartheid.

1986
*Gorbaciov annuncia il "nuovo corso" della perestrojka, un programma di radicale rinnovamento dell'economia e della società sovietica.
*Esplode un reattore nucleare a Cernobyl; nei mesi successivi la "nube radioattiva" invade tutta l'Europa, mentre nella zona della città il disastro provoca pesanti danni all'economia, all'agricoltura e alla salute degli abitanti.
*In ottobre si svolge a Reykjavík un nuovo incontro fra Reagan e Gorbaciov.
*Scoppia lo scandalo Irangate che fa traballare la presidenza Reagan: nonostante l'embargo totale, armamenti sarebbero stati venduti all'Iran con la complicità di alti esponenti politici americani.
*Cresce la tensione fra Libia e Stati Uniti; a marzo le forze aeree dei due paesi si scontrano nel Golfo della Sirte e ad aprile gli americani bombardano Tripoli per rappresaglia.

1987
*Margaret Thatcher viene eletta primo ministro britannico per la terza volta.
*A Ginevra USA e URSS firmano uno storico trattato per la riduzione degli arsenali nucleari e la distruzione degli euromissili.
*Gorbaciov propone la glasnost con l'apertura democratica dell'Unione Sovietica e la riforma del PCUS.
*Scienziati statunitensi scoprono un buco dell'ozono sopra l'Antartide dalle dimensioni preoccupanti.
*esce Bad di Michael Jackson

1988
*L'Unione Sovietica è scossa da spinte autonomiste e nazionaliste delle repubbliche che la compongono.
*L'Unione Sovietica si ritira dall'Afghanistan dopo otto anni di guerra.
*Storico incontro a Mosca fra Reagan e Gorbaciov. I rapporti fra le due superpotenze iniziano a distendersi.
*George Bush viene eletto Presidente degli Stati Uniti d'America.
*Esplode nei cieli di Lockerbie, in Scozia un aeroplano di linea statunitense. La causa è un attentato. Il governo Reagan accusa la Libia.
*Si conclude dopo nove anni la guerra fra Iran e Iraq, in seguito all'accettazione del cessate il fuoco, proposto dall'ONU; si contano milioni di dollari di danni e più di un milione di vittime, mentre entrambi i paesi si proclamano vincitori.
*Il dittatore cileno Augusto Pinochet viene cacciato da un referendum popolare.
.

1989

*Si ritira l'Armata Rossa dai paesi satelliti dell'URSS, e in Ungheria, Cecoslovacchia, Germania Est, Polonia cadono i regimi comunisti e si tengono le prime libere elezioni. In Polonia vince Solidarnosc a larga maggioranza.
*Viene abbattuto il 9 novembre il Muro di Berlino, considerato il simbolo della guerra fredda, che da questo momento è considerata storicamente finita. La Germania Orientale inizia anche le trattative per riunificarsi con la Repubblica Federale ad Ovest.
*In Bulgaria e Romania si registrano scontri fra esercito e manifestanti che chiedono le dimissioni dei governi comunisti e libere elezioni, come avvenuto in altri paesi dell'ex blocco comunista. Fra novembre e dicembre si contano migliaia di morti in tutta la Romania ma il giorno di Natale Ceausescu viene catturato e fucilato.
*A Pechino viene repressa nel sangue la protesta pacifica di piazza Tien An Men che chiede democrazia e libertà. Fa scalpore l'eroismo e la determinazione del giovane che, senza armi, si piazza davanti a una colonna di carri armati e li costringe a fermarsi.
*In Cile si svolgono libere elezioni dopo sedici anni di dittatura; vincono il partito socialista e quello democristiano.
*Il 20 dicembre gli Stati Uniti invadono Panama, deponendo il dittatore Manuel Noriega.
*Vengono messi al bando i gas freon delle bombolette spray, ritenuti tra i responsabili dell'assottigliamento dello strato di ozono terrestre ai poli.

Italia
1980
*Viene istituito il Servizio Sanitario Nazionale; le prestazioni sanitarie sono garantite dallo Stato ai cittadini di ogni ceto.
*Vengono assassinati dalle Brigate Rosse il magistrato Vittorio Bachelet e il giornalista Walter Tobagi.
* Il 27 giugno precipita nei pressi di Ustica un aeroplano della compagnia italiana Itavia; diretto da Bologna a Palermo, esplode in volo. Muoiono 81 persone fra passeggeri ed equipaggio. Si ipotizza che sia stato colpito da un missile ma le ragioni del disastro non saranno mai chiarite.
*Il 2 agosto una bomba, piazzata da terroristi neofascisti, esplode nella stazione ferroviaria di Bologna provocando ottantacinque morti e oltre duecento feriti. Ai funerali delle vittime, gli uomini di governo presenti sono contestati dalla folla.
*Iniziano a Milano le trasmissioni regolari di Canale 5 tv privata di proprietà di Silvio Berlusconi.
*Il 14 ottobre i quadri intermedi della FIAT scioperano, in opposizione ai sindacati, per permettere a 23.000 operai di entrare in cassa integrazione. Nasce all'interno delle fabbriche il fenomeno del "riflusso".
*Il 23 novembre un violento terremoto in Irpinia provoca la morte di oltre 2.700 persone e la distruzione di interi paesi.

1981

*Il Parlamento approva la riforma della pubblica sicurezza. La Polizia viene smilitarizzata.
*Le Brigate Rosse sequestrano l'assessore democristiano Ciro Cirillo che viene liberato, grazie alla mediazione della camorra.
*Il referendum vede la sconfitta degli abrogazionisti sull'aborto mentre i radicali vedono respinte tutte le loro proposte in materia di ergastolo, porto d'armi e ordine pubblico.
*Cade il governo Forlani dopo lo scandalo della P2, la loggia massonica guidata da Licio Gelli per destabilizzare il paese. Negli elenchi degli affiliati vengono scoperti nomi di influenti personaggi della vita pubblica italiana: politici, militari, agenti dei servizi segreti, imprenditori e giornalisti. Una commissione parlamentare d'inchiesta viene nominata e scoprirà l'esistenza di un "piano per la rinascita democratica" che prevede riforme anticostituzionali e la nascita di un governo forte.
*Nasce il Pentapartito, una coalizione fra DC, PSI, Psdi, Pri e Pli per evitare l'ingresso al governo dei comunisti. Viene creato un governo, guidato dal repubblicano Giovanni Spadolini. È la prima volta nella storia della Repubblica che la presidenza del Consiglio non appartiene ad un democristiano.
*A Verona viene sequestrato dalle Brigate Rosse, il generale americano James Lee Dozier comandante delle forze di terra Nato nel Sud Europa. È il culmine di due anni di violenze e omicidi. Verrà liberato il gennaio seguente.

1982
*Viene ritrovato impiccato a un ponte sul Tamigi a Londra il banchiere Roberto Calvi, già coinvolto in scandali finanziari.
*Il 3 settembre viene assassinato dalla mafia il generale Carlo Alberto Dalla Chiesa. In conseguenza a ciò, viene approvata una legge contro la mafia.
*La Nazionale italiana batte 3-1 la Germania Ovest nella finale del mondiale di calcio in Spagna, conquistando il terzo titolo.

1983
*Scatta a Napoli una maxi operazione che debella la Nuova Camorra di Raffaele Cutolo. Viene arrestato anche il noto presentatore televisivo Enzo Tortora.
*Le elezioni politiche segnano la vittoria del Pentapartito e in particolar modo del Partito Socialista Italiano, il cui leader Bettino Craxi diventa Presidente del Consiglio. È il primo governo repubblicano a guida socialista.
*Vengono dispiegati in Sicilia gli euromissili della Nato a testata nucleare, nonostante la protesta del movimento pacifista.

1984
*Viene firmato il nuovo concordato fra l'Italia e la Santa Sede.
*Il Parlamento abolisce la scala mobile. Forti tensioni in tutt'Italia con scioperi e manifestazioni.
*L'11 giugno muore Enrico Berlinguer, dopo essere stato colpito da un ictus durante un comizio a Padova. In moltissimi parteciperanno ai suoi funerali. Alla guida del PCI gli succede Alessandro Natta.
*Alle elezioni europee il PCI sorpassa la DC, diventando il partito più votato d'Europa con il 38% dei consensi.
*Tommaso Buscetta inzia a collaborare con la magistratura, portando all'arresto di numerosi boss della mafia e rivela l'organizzazione interna di Cosa Nostra.
*Dopo la decisione di un giudice di Roma di oscurare i canali televisivi della Fininvest, Craxi presenta un decreto legge su cui pone la fiducia. È il cosiddetto "decreto Berlusconi" che consente la ripresa delle trasmissioni oscurate.

1985
*Pesanti sconfitte del PCI nelle elezioni amministrative e nel referendum sulla scala mobile, che vede a sorpresa una vittoria di Craxi.
*Una frana a Stava in Val di Fiemme (Trentino) causa quasi trecento morti.
*Un commando palestinese sequestra la nave da crociera Achille Lauro con 450 persone. Viene ucciso un anziano passeggero ebreo di nazionalità statunitense ma alla fine i dirottatori si arrendono alla polizia egiziana. L'aviazione USA, costringe però l'aereo che trasporta i dirottatori ad atterrare in Sicilia, nella base di Sigonella. Le autorità italiane prelevano i dirottatori e consentono loro di lasciare l'Italia come promesso, provocando però la dura reazione degli Stati Uniti. I repubblicani lasciano il governo ma la gestione di Craxi del caso ottiene, secondo alcuni sondaggi, il consenso della maggioranza degli italiani.
*In dicembre all'aeroporto di Fiumicino terroristi palestinesi attaccano con mitra e bombe a mano il banco di una compagnia aerea israeliana e quello di una compagna americana. Tredici persone restano uccise e settanta ferite.

1986
*Inizia a Palermo il maxiprocesso contro la mafia, che porta alla sbarra gli imprendibili boss siciliani; è un successo per il pool antimafia della procura palermitana, le cui figure di spicco sono i giudici Giovanni Falcone e Paolo Borsellino, considerati dei veri e propri eroi popolari.
*Muore avvelenato a Voghera Michele Sindona, condannato all'ergastolo pochi giorni prima. Sindona, personaggio scomodo, era al centro di numerosi intrighi nazionali e internazionali.
*La Libia avrebbe lancito due missili contro Lampedusa ma non raggiungono il bersaglio. Il Governo italiano minaccia una reazione militare.
*Il governo vara un decreto legge per limitare i rischi di contaminazione dopo l'arrivo sui nostri cieli della nube radioattiva di Chernobyl. Cresce la protesta degli ambientalisti.

1987
*Craxi rassegna le dimissioni, dopo la crisi legata al nucleare.
*Le elezioni politiche vedono in testa la DC e il PSI. Il PCI precipita e ciò fa aprire una seria riflessione interna al partito.
*Un'alluvione travolge la Valtellina, provocando cinquanta morti e ingenti danni.
*Il referendum sull'abolizione del nucleare si conclude con la vittoria dei movimenti ecologisti. Tutte le centrali nucleari italiane vengono chiuse.
*Si conclude a Palermo il maxiprocesso contro la mafia con la condanna della maggioranza degli imputati.

1988
*Crisi nel governo, dopo la decisione del presidente del consiglio, Giovanni Goria, di mantenere aperta la centrale nucleare a Montalto di Castro, nonostante le proteste degli abitanti che la ritengono troppo vicina al centro abitato. Ciriaco De Mita, vara a marzo un nuovo governo.
*Le elezioni amministrative registrano il successo in settentrione della Lega lombarda.
*Viene approvata la legge Mammì sull'emittenza televisiva, che legittima de facto il duopolio di RAI e Mediaset.
*Achille Occhetto è eletto segretario del partito comunista con il compito di rilanciarlo.

1989
*Al processo a Napoli sulla strage del treno 904 emerge l'esistenza di un patto criminale fra mafia e neofascismo.
*Il XVIII congresso del PCI approva la proposta del segretario Occhetto di un radicale rinnovamento viene approvato con largo consenso. Tra le proposte lo spostamento dal comunismo alla tradizione social-democratica della sinistra europea. I dissidenti Alessandro Natta, Pietro Ingrao, Armando Cossutta e Fausto Bertinotti iniziano l'opposizione alla svolta. Cossutta fonderà nel 1991 il nuovo partito di Rifondazione Comunista.

Società
Arte
*Umberto Eco pubblica il suo capolavoro, Il nome della rosa.
*Vittorio Sereni nel 1981, due anni prima di morire, pubblica la sua ultima raccolta di poesie, Stella variabile.
Cinema
Mondo
*I film d'azione hollywoodiani conoscono uno straordinario successo planetario. I volti più celebri di questo genere sono Arnold Schwarzenegger e Sylvester Stallone.
*La guerra in Vietnam diventa uno dei principali temi del cinema statunitense della seconda metà del decennio. Film come Nato il quattro luglio, Platoon- entrambi di Oliver Stone -, e Full Metal Jacket di Stanley Kubrick riflettono sul ruolo degli Stati Uniti nel conflitto.
*Nel 1989, dopo tre anni di lavorazione, la Walt Disney ritorna ai fasti del passato con il lungometraggio La sirenetta; con il successo di quest'opera, lo studio d'animazione decreta la fine della propria crisi durata più di dieci anni.
*La tecnologia impiegata nella fase di post produzione e quindi negli effetti speciali, subisce un grande sviluppo. La computer grafica con Guerre stellari fa il suo ingresso ufficiale nel mondo del cinema ma si dovrà attendere ancora molto (1992) per vederla applicata in lunghe sequenze. Tuttavia, il genere fantascienza ritorna al successo, grazie alle opere di registi statunitensi come George Lucas, Steven Spielberg e James Cameron. Gli effetti speciali attirano il pubblico ed anche il genere fantastico ed horror riscuotono un grandissimo consenso. Moltissimi titoli, di successo popolare e considerati rappresentativi degli anni 80 appartengono a questi generi:

**Fantascienza
*** Blade Runner
*** Guerre stellari
*** E.T. l'extraterrestre - il più alto incasso al botteghino del decennio 1980 e superato solo nel 1993 da Jurassic Park
*** Terminator
*** Aliens- Scontro finale
*** Predator
*** La mosca
*** La Cosa

**Fantastico/Avventura - L'elemento predominante in molti film di questo genere è la magia che sarà invece quasi del tutto assente nelle produzioni degli anni novanta; anche molti cartoni animati giapponesi trasmessi in televisione avranno come protagoniste eroine dotate di accessori magici. Tra i lungometraggi divenuti classici del genere:
*** Ritorno al Futuro
*** Ghostbusters - Acchiappafantasmi
*** I predatori dell'arca perduta, Indiana Jones e il tempio maledetto e Indiana Jones e l'ultima crociata
*** Ladyhawke
*** La storia infinita
*** ''Nel fantastico mondo di Oz
*** Superman II
*** Chi ha incastrato Roger Rabbit
*** Highlander
*** Gremlins
*** The Goonies
*** Beetlejuice spiritello porcello
**Anche il genere commedia risentirà del successo del genere fantastico e fantascientifico; tra i titoli di maggior successo:
*** Ho sposato un'aliena
*** La donna esplosiva (titolo originale Weird Science)
*** Splash, una sirena a Manhattan

**Horror - tra i più importanti del genere entrati negli annali della storia del cinema:
*** Shining
**In questo filone molteplici saranno i film che avranno come protagonisti gruppi di adolescenti alle prese con maniaci assassini; tra i più famosi:
*** Nightmare dal profondo della notte
*** Halloween
*** Venerdì 13

Italia
*Il cinema italiano conosce un momento di particolare successo, soprattutto a livello internazionale, con la vittoria ai premi Oscar dei registi Bernardo Bertolucci con L'ultimo imperatore, (1987) e Giuseppe Tornatore con Nuovo cinema Paradiso del 1988, ma premio vinto nel 1990.
*Grande successo al botteghino, riscuotono i film "tragicomici", tra la commedia e la volgarità. Protagonisti di questo genere sono Paolo Villaggio, Carlo Vanzina e Lino Banfi. Verso la fine del decennio, il tragicomico lascia la scena ad una commedia più malinconica ma ugualmente divertente, di cui si fa interprete Carlo Verdone.

Musica

Mondo
* Nel 1981 viene lanciata negli Stati Uniti la rete televisiva via cavo MTV, che in seguito diventerà molto influente nello show business musicale. Scoppia di conseguenza la moda dei videoclip musicali.
* Nella musica si assiste ad un largo uso di strumenti elettronici, tra cui i sintetizzatori. Nascono il synthpop e la New wave che hanno come primi veri creatori di questo nuovo genere i Depeche Mode che sono ancora oggi i leader incontrastati del genere.
*Nei sobborghi urbani americani si sviluppa la cultura Rap e Hip-hop, che verrà considerata con crescente attenzione, per poi diventare un genere estremamente popolare nei decenni successivi.

Italia
*Il "cantautore impegnato" degli Anni Settanta (di cui l'ultimo interprete di successo sarà Rino Gaetano) lascia il posto ad una musica meno politica e più irriverente. Fanno discutere, ma affascinano i giovani, le provocazioni di artisti come Renato Zero (che si presenta ai concerti in travestimenti sempre più bizzarri), Loredana Bertè, Mia Martini e soprattutto Vasco Rossi. Ma la musica melodica, più tipica dell'Italia, raccoglie comunque un vasto successo, con artisti già "rodati" come Antonello Venditti, Roberto Vecchioni, I Nomadi e Francesco De Gregori e con "nuove leve" come Claudio Baglioni e un giovanissimo Eros Ramazzotti.
*Nel 1980 debutta l'ensemble italiana Rondò Veneziano
*I primi anni 80 vedono esplodere il fenomeno della musica pop italiana, che spesso ricorrerà alle basi elettroniche in voga in quel periodo. Tra i successi di maggior rilievo, popolari anche all'estero, vanno senz'altro menzionati quelli dei Ricchi e Poveri, di Giuni Russo, Franco Battiato, Viola Valentino, Donatella Rettore, Al Bano e Romina Power, Pupo, Marcella Bella, Alan Sorrenti, Anna Oxa, Fiordaliso e Gianni Togni.
*Nel 1982, col brano Dolce Vita di Ryan Paris, si ufficializza l'inizio della grande produzione italiana di musica Dance che verrà definita Italo disco e che caratterizzerà tutti gli anni 80 imponendosi soprattutto sul mercato estero: tra i primi grandi successi Happy Children di P. Lion, Self Control di Raf e Vamos a la Playa dei Righeira; lo stesso anno assiste anche alla fine praticamente definitiva dei brani da discoteca classificabili come disco music propri della fine degli anni '70 e dove l'Italia ebbe pochissima voce in capitolo (l'unico successo di matrice italiana è One for you One for me dei La Bionda del 1979).

Politica
*In Italia è il decennio del Pentapartito, un'alleanza tra democristiani, socialisti, socialdemocratici, liberali e repubblicani. La più importante espressione di questa coalizione sono i due governi guidati da Bettino Craxi, di cui il primo, attivo tra il 1983 e 1986, è stato l'esecutivo più longevo della Prima Repubblica.
*Si impone a livello internazionale una tendenza conservatrice. La contestazione, tanto predominante nei due decenni precedenti, viene sostituita da una diffusa apatia politica. Due statisti simbolo di questi anni sono il repubblicano Ronald Reagan e la tory Margaret Thatcher, che governano rispettivamente gli USA e il Regno Unito per quasi l'intero decennio.

Scienza
* Gli anni '80 sono il decennio dell'AIDS. Annunciata nel 1981, dopo pochi anni la sindrome viene dichiarata pandemica.
* Il disastro di Chernobyl, avvenuto nel 1986, fu il più grave incidente del suo tipo della storia dell'umanità, ed influenzò pesantemente il dibattito internazionale sull'energia nucleare.

Tecnologia e informatica
* Negli uffici prosegue la diffusione dei primi personal computer. All'Apple II, uscito nel 1977, si affiancano numerosi concorrenti, il più famoso dei quali è il PC IBM, che viene presto imitato. La Apple risponde con vari modelli, quello che ha più successo è il Macintosh. Nel 1985 la Microsoft rilascia la prima versione di Windows.
* Nelle case appaiono i primi home computer. I modelli più famosi sono il Commodore 64, l'Amiga, lo ZX Spectrum, l'Atari ST.
* I supporti a nastro magnetico (VHS per il video, Musicassetta per l'audio) riscuotono notevole successo, anche sulla scia del fenomeno Walkman.
* La tecnologia a supporto ottico inizia a fare i suoi primi passi. Nel 1981 vengono introdotti sul mercato i primi Laserdisc, supporto che non avrà mai molta fortuna a causa dello strapotere del VHS. Il 1983 è invece l'anno dei Compact Disc, tecnologia ancora oggi tra le più utilizzate sul mercato.

Televisione e radio
*Il network privato Fininvest di Silvio Berlusconi, entra in seria competizione con il monopolio di stato RAI. Nasce una nuova epoca della televisione.
*Lo sponsor di trasmissioni televisive è sempre più frequente: nei programmi di maggior successo vengono ritagliati spazi in cui si promuovono prodotti di largo consumo; la stessa parola entra nel linguaggio comune e gli sponsor iniziano a ritrovarsi in qualunque iniziativa d'interesse popolare, dalle sagre paesane alle lotterie delle scuole medie.
*Nel 1982 nasce Radio DeeJay che in pochi anni diventa una delle radio più ascoltate
*La pubblicità è sempre più presente e richiede sempre maggiore spazio, nelle tv private arriva ad essere trasmessa anche ogni 15 minuti, interrompendo, per molti fastidiosamente, i programmi di maggiore ascolto nella prima serata; sulle reti Rai la pubblicità è presente in quantità minori e durante la visione dei film, viene trasmessa solo tra il primo ed il secondo tempo degli stessi;
*la prima serata italiana inizia a tutti gli effetti alle 20.30, dopo il telegiornale; a fine decennio però inizierà a spostarsi in avanti nella programmazione, alle 20.40, soprattutto per via dell'elevatissimo numero di spot pubblicitari che richiedevano di essere trasmessi in questa fascia oraria;
*In questo decennio, nascono alcuni programmi ed alcuni format tutt'ora in uso. Se fino agli anni '70 la funzione d'intrattenimento televisivo si risolveva con il Varietà, ora molti programmi non musicali e nemmeno esplicitamente culturali, quindi mai visti prima come tipologia, passano alla storia:
**Nel 1983 nasce Drive In su Italia 1 e debutta a mezzogiorno su Raiuno Pronto Raffaella?: il programma è considerato "pietra miliare" della TV italiana sia per aver anticipato l'inizio delle trasmissioni Rai (prima iniziavano direttamente con il telegiornale delle 13.00 che era preceduto dal monoscopio) che per la tipologia di trasmissione in se, in quanto, per la prima volta il pubblico da casa poteva ora partecipare alla trasmissione telefonando in studio (storico resta il gioco dei fagioli contenuti nel vaso e dei quali bisognava indovinare il numero); anche l'allestimento dello studio risultava, per il pubblico di allora, molto familiare in quanto divani e tendaggi ricreavano alla perfezione un'atmosfera domestica e confidenziale;
**Nel 1986 debutta la serie oggi cult Love Me Licia, seguito del cartone animato giapponese Kiss me Licia, facendo esplodere il fenomeno Bee Hive che tutt'ora resta vivissimo.
**Nel 1987 nasce Indietro Tutta su Rai Due in seconda serata: un programma che è passato alla storia per essere stato ricchissimo di satira sulla televisione di allora, e, di riflesso, sul pubblico televisivo, denunciandone la progressiva totale assenza di contenuti; le ragazze coccodè, vallette vestite da galline, erano emblematiche; lo sponsor, ovunque presente nei programmi tv di allora, era un fantomatico Cacao Meravigliao, rappresentato da ballerine di samba di colore; il pubblico, come recitava la sigla, era "un popolo di concorrenti";
**Nel 1988 su Canale 5 debutta Striscia la notizia; le prime veline erano ancora molto simili alle ragazze fast food di Drive In; nel 1989 viene introdotto il Gabibbo
**Nel 1987 Colpo Grosso debutta su Italia 7
*Nel 1986 La Rai inizia a trasmettere 24 ore su 24.
*Nel 1987 si assiste al grande esodo di personaggi televisivi da Rai a Fininvest tra cui Pippo Baudo e Raffaella Carrà
*Si diffondono, grazie soprattutto alle Tv private, le serie animate come i Puffi (prima serie 1982/83) che ottengono un grande successo e dal quale nasceranno pure delle ambite collezioni di pupazzetti.
**Nel 1988 debutta con grande successo la serie TV Don Tonino con Andrea Roncato, Gigi Sammarchi e Manuel De Peppe.
*Grande successo dei giochi a premi nelle trasmissioni dove chi telefona da casa e partecipa a giochi banali, come il Cruciverbone di Domenica In (riciclato poi in Non è la Rai negli anni '90), vince milioni in gettoni d'oro.
*a fine decennio viene coniato il binomio Televisione Spazzatura che diverrà di uso comune negli anni '90;
*A metà anni 80 viene reso disponibile sulle reti RAI il Televideo, dapprima in prima mattinata e in seguito 24 ore su 24.

Costume
*Gli anni '80 sono gli anni del riflusso: l'interesse che negli anni '70 era rivolto alla politica, negli anni '80 ripiega sulla dimensione privata (famiglia, lavoro, divertimento, cura di sé ecc.). L'impegno politico lascia il posto alla ricerca del successo economico-professionale, da ostentare attraverso lo stile di vita; sotto questo aspetto è emblematica la figura dello yuppie.
*In Italia si diffondono i fast food; nel 1981 apre a Milano in Piazza San Babila un bar chiamato Al panino (da cui il termine paninaro), nel 1985 a Bolzano, in Piazza Walther e a Roma a Piazza di Spagna aprono i primi McDonald's
*Ascesa della moda italiana, marchi come Gucci, Valentino, Armani e Versace diventano sinonimo di lusso e qualità del materiale e della fattura.
*In vista dei mondiali di calcio del 1990, verso il 1987 iniziano i lavori per nuove infrastrutture come la nuova stazione dei treni all'aeroporto intercontinentale Leonardo Da Vinci di Fiumicino
*Verso la metà del decennio, diffusione del lettore di videocassette VHS e, verso la fine, dopo il calo dei relativi prezzi, diffusione in massa del videoregistratore. Di conseguenza, si assiste alla nascita del video noleggio: ora, chiunque possegga un lettore od un videoregistratore può decidere di vedere a casa propria qualsiasi film ed a qualsiasi ora.
*Introduzione del numero verde: informazioni ed assistenza telefonica divengono gratuiti per i clienti di un'azienda o gli utenti di un ente pubblico
*Diffusione enorme del Bancomat e delle carte di credito
*Diffusione dei prodotti usa e getta e monouso
*A fine decennio, campagne di sensibilizzazione su virus HIV (spot "se lo conosci lo eviti...") e sull'uso del preservativo
*grande successo dei videogiochi Pac-Man (1980) e Tetris (1985); emerge anche il personaggio di Super Mario, creato nel 1981 da Shigeru Miyamoto e diventato in seguito simbolo della Nintendo e dei videogiochi in genere
*grande successo del rompicapo "cubo magico" o cubo di Rubik e di giocattoli elettronici come il Grillo parlante della Texas Instruments e distribuito in Italia da Clementoni
*grande successo dei motorini cosiddetti Tuboni e delle moto da enduro stradale che ricalcavano le forme di quelle che correvano nei deserti Africani
*a molti prodotti di largo consumo vengono abbinati "regali" per invogliare all'acquisto: emblematiche restano le calcolatrici regalate con i fustini del detersivo per lavatrice e gli occhiali da sole simil Ray-Ban regalati da molte riviste patinate durante l'estate
*Iniziano a diffondersi le Mountain Bike
*Grande successo dei Librigame
*la televisione inizia ad entrare nella vita comune delle persone:
**Nelle Tv private non esistono ancora i telegiornali, ma negli stessi orari, soprattutto alle 20.00, vengono trasmessi cartoni animati come Snorky, L'incantevole Creamy, Occhi di gatto, Magica Emi, Memole e Georgie e il colosso cult Kiss Me Licia generando talvolta liti in famiglia tra genitori e figli su quale programma vedere
**Nelle gelaterie, in seguito al grande successo della serie animata I Puffi, compare il gusto puffo dalla vistosa colorazione azzurra
*a fine decennio la benzina normale esce dalla distribuzione e subentra la benzina verde
*il buco dell'ozono diviene argomento conosciuto a tutti e la bomboletta spray viene additata come principale responsabile;

Prodotti di largo consumo immessi in commercio
* fazzoletti Tempo aromatizzati all'eucalipto e con chiusura apri e chiudi;
* Plastilina profumata Didò
* prodotti di decorazione in bombolette spray: la prima a comparire è la neve artificiale natalizia con cui vengono decorate moltissime vetrine; sarà seguita dalla "schiuma di carnevale" e, verso il 1988, dalle stelle filanti spray;
* Debuttano le varianti industriali dei dolci natalizi classici: primo esempio il Tartufone seguito dal pandoro farcito con crema d'arancia (fine prima metà decennio)
* debutta la coca-cola light (1986) ed altre bevande come 101 (ingl. one-o-one) della Sanpellegrino
* il gel e la spuma per capelli conoscono un fortunatissimo periodo di gloria
* le merendine diventano largamente diffuse ed il Mulino Bianco Barilla mette nelle confezioni oggetti poi da collezione (gomme da cancellare di qualsiasi forma)
* nel 1983 debutta la prima collezione di orologi da polso Swatch, che otterranno un grande successo a metà del decennio e, nel 1987, verranno realizzati anche in versione gigante da parete
* diventano di uso frequente i post-it
* le cartelle scolastiche vengono soppiantate in pochissimo tempo dagli zaini (marca regina Invicta)

Personaggi
Italia
* Ivana Spagna, cantante
* Renzo Arbore, cantante e presentatore televisivo
* Enrico Berlinguer, segretario del PCI
* Silvio Berlusconi, industriale, proprietario di Fininvest
* Bernardo Bertolucci, regista premio Oscar
* Paolo Bonolis, presentatore televisivo
* Umberto Bossi, fondatore prima della Lega Lombarda e poi della Lega Nord
* Claudio Cecchetto, presentatore televisivo
* Francesco Cossiga, Presidente della Repubblica
* Bettino Craxi, socialista, conduce uno dei più lunghi governi italiani
* Cristina D'Avena, cantante
* Gianfranco D'Angelo, comico, conduttore di DriveIn e primo conduttore di Striscia la notizia
* Umberto Eco, autore de Il nome della rosa
* Giorgio Faletti, comico
* Arnaldo Forlani, politico
* Licio Gelli, Maestro Venerabile della loggia P2
* Donatella Rettore cantante
* Anna Oxa, cantante e presentatrice tv
* Ezio Greggio, comico e presentatore tv
* Den Harrow, cantante
* Vasco Rossi, cantante
* Giorgia Passeri, presentatrice televisiva
* Sandro Pertini, Presidente della Repubblica
* Raf, cantante
* Eros Ramazzotti, cantante
* Paolo Rossi, calciatore
* Sara Simeoni, atleta
* Giovanni Spadolini, politico
* Alberto Tomba, sciatore
* Enzo Tortora, presentatore televisivo
* Uan, pupazzo di Bim Bum Bam
* Carlo Verdone, attore
* Sabrina Salerno, cantante e attrice
* Jerry Calà, attore
* Umberto Smaila, attore e presentatore tv
* Federica Moro, miss Italia poi attrice
* Lorella Cuccarini, ballerina, cantante presentatrice tv
* Raffaella Carrà, ballerina, cantante presentatrice tv
* Heather Parisi, ballerina, cantante presentatrice tv
* il Trio comico-teatrale Anna Marchesini, Massimo Lopez e Tullio Solenghi
* Enzo Bearzot, allenatore della nazionale italiana campione del mondo 1982
* Dino Zoff, capitano e portiere della nazionale italiana campione del mondo 1982

Europa
* Mihail Gorbačëv, propugnatore della Perestrojka in URSS
* Helmut Kohl, Cancelliere tedesco.
* Lothar Matthaeus, calciatore
* François Mitterrand, Presidente della Repubblica francese
* Michel Platini, calciatore
* Alain Prost, pilota di Formula 1
* Margaret Tatcher, Primo Ministro britannico
* Marco van Basten, calciatore
* Lech Wałęsa, fondatore di Solidarność in Polonia
* Lady Diana Spencer (principessa del Galles)

Mondo

* Boy George, cantante
* Madonna, cantante
* Michael Jackson, cantante
* Yasser Arafat, politico mediorientale
* Jon Bon Jovi, cantante e attore
* George H. W. Bush, Vice Presidente (1981 - 1989) e successivamente Presidente degli Stati Uniti (1989 - 1993)
* Tom Cruise, attore
* Muammar Gheddafi, leader libico
* Papa Giovanni Paolo II, leader religioso
* Hulk Hogan, wrestler
* Ruhollah Khomeyni, ayatollah iraniano
* Carl Lewis, atleta
* Nelson Mandela, leader anti-apartheid
* Eddie Murphy, attore
* Diego Armando Maradona, calciatore argentino
* Ronald Reagan, Presidente degli Stati Uniti (1981 - 1989)
* Margaret Thatcher, Primo Ministro del Regno Unito (1979 - 1990)
* Arnold Schwarzenegger, culturista e attore
* Sylvester Stallone, culturista e attore

Voci correlate
* Cronologia della musica 1980-1989
* Paninaro
* Yuppie

Collegamenti esterni
*Nijirain - il sito dei sogni e dei ricordi sito con ogni genere di informazione e immagine sugli anni '80.
*Mega Raccolta anni 80 video su Youtube che documenta i favolosi anni 80 attraverso le immagini.
*Anni80.net - Gli anni 80 son tornati
*Wiki sugli anni 80

------------------------------------------------------------------------------
Retrieved on Sun, 04 Oct 2009 16:10:34 from:
  http://it.wikipedia.org/wiki/Anni_1980
Licensed under CC-BY-SA, see http://creativecommons.org/licenses/by-sa/3.0/