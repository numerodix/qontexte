Soprannominato "il Pirata", ottenne i suoi migliori risultati nelle corse a tappe: è a tutt'oggi l'ultimo italiano ad avere vinto il Tour de France, nel 1998 (33 anni dopo Felice Gimondi) e l'ultimo ciclista in assoluto - dopo Fausto Coppi, Jacques Anquetil, Eddy Merckx, Bernard Hinault, Stephen Roche e Miguel Indurain - ad aver vinto il Giro e il Tour nello stesso anno.

Escluso dal Giro del 1999 a seguito di un valore di ematocrito al di sopra del consentito, Pantani risentì del clamore mediatico suscitato dalla vicenda e, pur tornato alle gare non molto tempo dopo, raggiunse solo sporadicamente i livelli cui era abituato. Caduto in depressione, morì il 14 febbraio 2004 a Rimini, per arresto cardiaco dovuto ad eccesso di sostanze stupefacenti. Nella sua carriera ottenne 46 vittorie.

Soprannominato "il Pirata", è considerato, assieme a Gino Bartali, Charly Gaul e Federico Bahamontes, uno dei più grandi scalatori di ogni epoca. Dopo la sua morte Lance Armstrong, sette volte vincitore del Tour de France, affermò che Pantani era stato il più grande scalatore di ogni epoca; lo stesso Charly Gaul dichiarò che probabilmente Pantani era stato più forte anche di lui.

Carriera
Nato scalatore

Dopo essere stato giocatore di calcio, un giorno ricevette in regalo una bicicletta da suo nonno Sotero. Decise di tesserarsi nel G.C. Fausto Coppi di Cesenatico e mostrò subito indubbie doti di grande scalatore, vincendo molte gare. Nel 1990 è terzo al Giro d'Italia dilettanti, nel 1991 secondo e nel 1992 vinse davanti a Vincenzo Galati e Andrea Noè. Nel 1993 partecipa al primo Giro d'Italia per professionisti, ritirandosi dopo poche tappe per una tendinite.

La sua esplosione come ciclista professionista avvenne al Giro del 1994 con le vittorie di tappa di Merano e Aprica (con il durissimo Mortirolo) e con il secondo posto in classifica generale.
Al suo debutto nel Tour del 1994 finì terzo in classifica generale dietro a Miguel Indurain e Piotr Ugrumov, vincendo la maglia bianca come miglior giovane.

L'anno successivo arrivarono i primi successi di tappa al Tour, nella leggendaria Alpe d'Huez e nella tappa pirenaica di Guzet Neige. Grazie a questi successi, conquistò la tredicesima posizione della classifica finale e la maglia bianca. Nel Campionato mondiale disputatosi in Colombia quell'anno, si classificò terzo dietro Abraham Olano e Miguel Indurain. Proprio quando sembrava agli inizi di una grande carriera, fu investito da un'automobile durante la Milano-Torino. L' incidente causò la frattura in due punti di una gamba e il rischio di una prematura interruzione dell'attività agonistica.

Ritornò a correre nel 1997, ma al Giro d'Italia subì un nuovo incidente, nella discesa del valico di Chiunzi, a causa di un gatto che attraversò la strada al passaggio del gruppo, e fu costretto al ritiro. Questa volta recuperò velocemente e ritornò in sella al Tour dello stesso anno, dove lottò a lungo per la maglia gialla, riportando altre due vittorie di tappa ancora all'Alpe d'Huez, staccando Ullrich e Virenque, e a Morzine. Pur prevalendo sulle salite delle Alpi e dei Pirenei, venne superato in classifica da Ullrich, che riuscì a recuperare il tempo perso grazie alle tappe a cronometro, nelle quali era più forte, portando la maglia gialla fino a Parigi; Pantani si piazzò al terzo posto della classifica finale dietro anche a Richard Virenque.

Il Giro e il Tour nel 1998
Nel 1998 Marco Pantani si impose al Giro d'Italia, nonostante il percorso non facilitasse le sue caratteristiche con poche montagne e molti chilometri a cronometro. Rivaleggiando con gli specialisti della lotta contro il tempo, come Alex Zülle, attaccò ripetutamente sulle montagne e fu in grado di guadagnarsi un margine abbastanza grande da compensare la sua debolezza a cronometro, raggiungendo la vittoria finale e numerosi successi di tappa. Decisiva fu la tappa di Plan di Montecampione quando Pantani, con Zülle ormai in crisi (finì il Giro quattordicesimo), attaccò ripetutamente Pavel Tonkov che alla fine, dopo un duello accanito, cedette. Il romagnolo andò così a vincere la tappa e ad ipotecare il successo finale.

Nel Tour dello stesso anno, Pantani batté finalmente Ullrich, staccandolo di quasi nove minuti nella tappa di montagna conclusa a Les-Deux-Alpes. Alla partenza Pantani aveva quasi 5 minuti da recuperare a Jan Ullrich: attaccò dunque sul colle del Galibier a quasi 70 chilometri dal traguardo e giunse all'arrivo in solitaria; dopo quella tappa il distacco non venne più colmato e Pantani divenne il primo italiano a vincere il Tour dopo Felice Gimondi nel 1965.

La sua vittoria fu notevole dato che negli ultimi anni il Tour era stato vinto da passisti abili anche nelle prove a cronometro, come Miguel Indurain, Jan Ullrich e Bjarne Riis. Era dai tempi di Lucien Van Impe che uno scalatore "puro" non vinceva la classifica finale della corsa francese.

L'episodio di Madonna di Campiglio
Le cose cambiarono per Pantani al Giro del 1999: la mattina del 5 giugno del 1999 a Madonna di Campiglio, quando era al comando con parecchi minuti di vantaggio sul secondo in classifica (Paolo Savoldelli) e con ben quattro tappe già vinte, vennero resi pubblici i risultati dei controlli del giorno precedente, dai quali risultava nel sangue di Pantani un livello di globuli rossi superiore al consentito. Il valore di ematocrito riscontrato a Pantani fu infatti del 52%, oltre il margine di tolleranza dell'1% rispetto al valore massimo consentito dai regolamenti contro il 50%.

Pantani fu sospeso per 15 giorni, il che comportava l'esclusione dalla corsa rosa. Dopo aver spaccato per l'ira un vetro nell'albergo, accerchiato dai giornalisti e accompagnato dai carabinieri mentre stava per lasciare la corsa, disse:

Per Pantani quella avrebbe potuto essere la tappa dell'ulteriore consacrazione, vista la planimetria a lui favorevole: partenza da Madonna di Campiglio, arrivo all'Aprica, dopo la scalata del Mortirolo e oltre 50 km di salita. La tappa fu poi vinta dall'iberico Roberto Heras. Paolo Savoldelli, nonostante fosse subentrato a Pantani al primo posto in classifica del Giro, rifiutò di mettere la maglia rosa, simbolo del primato, rischiando una squalifica. La squadra del Pirata, la Mercatone Uno-Bianchi, si ritirò in blocco dal Giro.

Pantani rinunciò a partecipare al successivo Tour de France, pur se la sospensione di 15 giorni comminatagli glielo avrebbe consentito.

Comunque Pantani non risultò mai positivo a un controllo antidoping sebbene sia stato legittimamente escluso dalla corsa in base ai regolamenti sportivi. L'unica associazione del Pirata con le pratiche di doping è relativa alle dichiarazioni di Jesus Manzano, reo confesso, che cita Pantani in un contesto in cui si accusano vari ciclisti di alto livello degli anni novanta, organizzatori, tecnici e sponsor.

Vengono alimentati in seguito dei dubbi su un eventuale "complotto" ai danni di Pantani. Celebre la lettera di Renato Vallanzasca alla madre del ciclista, Tonina, dell'8 novembre 2007. In breve Vallanzasca sostiene che un suo amico, habitué delle scommesse clandestine, lo abbia avvicinato cinque giorni prima del "fatto" di Madonna di Campiglio consigliandogli di scommettere sulla sconfitta di Pantani per la classifica finale, e assicurandogli che «il giro non lo vincerà sicuramente lui».

Tour 1999 e Giro 2000

Pantani non partecipa di sua volontà al Tour del '99 fino a che non si fa luce su Madonna di Campiglio.
In quel periodo la bicicletta non fa più parte della sua vita. Braccato dai media ed in preda ad una forte depressione, Marco resta chiuso in casa. Esce poco e non per andare in bici. Le poche volte che, con un guizzo d'orgoglio, torna in sella deve fare i conti con gli insulti dei passanti che lo etichettano come un dopato, il dopato d'Italia.

L'inverno, momento più duro per un ciclista, è per Pantani un periodo difficile. Già allora suonano le sirene della cocaina.
Marco fatica a ingranare e la preparazione per il Giro si fa sempre più frammentata fino a diventare inesistente. Il problema della cocaina è superato in vista del Giro ma la preparazione fisica non è adatta ad una corsa così dura. Oramai nella Mercatone Uno si pensa ad un Giro senza Marco, con Garzelli capitano. A sorpresa Marco partecipa al Giro all'ultimo istante. La sua prova è incolore causa la forma non ottimale. È spento e nelle salite non brilla. Risorge invece sull'Izoard dove fa da gregario al capitano Garzelli, poi vincitore della classifica generale, e va ad agguantare un secondo posto di tappa che fa ben sperare.

Gli anni successivi
Nonostante un anno d'inattività, Pantani partecipò al Tour de France del 2000. Anche se fuori dalla lotta per gran parte della corsa, si mise in luce confrontandosi con Lance Armstrong sulla salita del Mont Ventoux. In quella dura tappa Pantani perse inizialmente terreno per poi recuperare e staccare tutti gli altri e addirittura il vincitore dell'anno prima, Lance Armstrong. Lo statunitense poi lo andò a riprendere, e i due arrivarono appaiati al traguardo, dove Pantani vinse. Successivamente, Armstrong, durante un'intervista dichiarò apertamente d'aver lasciato la vittoria al Pirata. Qualche giorno dopo Pantani decise di attaccare di nuovo, nella tappa di Courchevel: recuperò i fuggitivi (l'ultimo ad arrendersi fu José Maria Jiménez) e andò a vincere in solitaria, staccando lo stesso Armstrong di ben 50 secondi.

Fu questa vittoria l'ultima della sua carriera. Il giorno dopo, nella tappa di Morzine con il duro Col de Joux-Plane poco prima del traguardo, Pantani attaccò alla prima salita, tentando di recuperare il distacco in classifica. La scarsa collaborazione con i compagni di fuga, il caldo e problemi intestinali (dissenteria) lo costrinsero però al ritiro dalla "Grand Boucle". «Ho provato a far saltare il Tour, sono saltato io» disse dopo essere arrivato al traguardo con 13'44" di ritardo dal vincitore di tappa Virenque. Nel 2001 e nel 2002 partecipò al Giro d'Italia ottenendo però scarsi risultati.

Gli ultimi lampi di classe del Pirata furono al Giro d'Italia 2003 dove lottò testa a testa con i migliori giungendo quattordicesimo nella classifica generale (tredicesimo dopo la squalifica di Raimondas Rumsas, 6°). Durante la tappa del Monte Zoncolan reagì allo scatto di Gilberto Simoni, che aveva staccato tutti. Pantani si mise all'inseguimento e l'unico a reggere il suo ritmo fu Stefano Garzelli. Per le energie spese però calò nel finale e arrivò quinto. Nella tappa di Cascata del Toce fece il suo ultimo scatto a 3 km dall'arrivo venendo ripreso da Simoni e finendo ottavo.

Nonostante l'episodio della squalifica a causa dei valori troppo alti dell'ematocrito, Pantani rimase popolare tra i suoi ammiratori, che non smisero mai di osannarlo e che preferivano pensare al grande scalatore del passato, ai suoi attacchi esplosivi sulle montagne che rendevano eccitante la corsa.

Il 21 giugno 2003 Pantani entrò in una clinica del Nord Italia specializzata nella cura della depressione e della dipendenza da alcol, uscendone ai primi di luglio per continuare le cure con i medici personali.

Morte
Il 14 febbraio 2004, Marco Pantani fu trovato morto nella stanza D5 del residence "Le Rose" di Rimini. .

L'autopsia sul corpo del campione dopo la tragica morte ha escluso che Pantani avesse fatto uso in quantità significative di sostanze dopanti quali, ad esempio, l'Epo, durante la sua carriera.
.

La morte di Pantani lasciò sgomenti tutti gli appassionati delle due ruote, per la perdita di un grande corridore; uno degli sportivi italiani più popolari del dopo guerra, protagonista nel bene e nel male di tante imprese .

Per ricordare le sue doti di scalatore, dal 2004 il Giro d'Italia assegna ogni anno ad una salita (la più "rappresentativa") il titolo "Montagna Pantani", onore concesso fino allora solo al Campionissimo Fausto Coppi, con la "Cima Coppi" (il passo più alto percorso dal Giro). Nel 2004 la salita è stata il Mortirolo, nel 2005 il Passo delle Erbe, nel 2006 di nuovo il Mortirolo, nel 2007 la salita che giunge al Santuario di Oropa, dove Pantani vinse al Giro del 1999. Nel 2008 ancora una volta il Mortirolo, nella tappa del 31 maggio.

Palmarès

;1994 (2 vittorie)
:tappa al Giro d'Italia
:tappa al Giro d'Italia
;1995 (3 vittorie)
:tappa al Giro della Svizzera
:tappa al Tour de France
:tappa al Tour de France
;1997 (7 vittorie)
:Eliminazione Circuito di Bologna
:Classifica finale Circuito di Bologna
:Rominger Classic
:Criterium di Pijnacker
:Due ruote per Carpi
:tappa al Tour de France
:tappa al Tour de France
;1998 (19 vittorie)
:tappa alla Vuelta a Murcia
:Criterium di Bologna
:1^ prova Attraverso Losanna
:2^ prova Attraverso Losanna
:Classifica finale Attraverso Losanna
:Ole Ritter Classic
:Criterium di Surhuisterveen
:Criterium di Chateaulin

:Criterium di L'Aquila
:Criterium Luxemburgo
:Rominger Classic
:Classifica finale Criterium Comunidad de Valencia
:tappa al Giro d'Italia
:tappa al Giro d'Italia
:Classifica generale al Giro d'Italia
:Premio Azzurra d'Italia
:tappa al Tour de France
:tappa al Tour de France
:Classifica generale al Tour de France
;1999 (7 vittorie)
:tappa alla Vuelta a Murcia
:Classifica generale alla Vuelta a Murcia
:tappa alla Settimana Catalana
:tappa al Giro d'Italia
:tappa al Giro d'Italia
:tappa al Giro d'Italia
:tappa al Giro d'Italia
;2000 (4 vittorie)
:Criterium di Stiphout
:Criterium Acht van Chaam
:tappa al Tour de France
:tappa al Tour de France

Altri successi
*1994
:Classifica giovani al Tour de France
*1995
:Classifica giovani al Tour de France
*1998
:Classifica Gran Premio della Montagna alla Vuelta a Murcia
:6 giorni in maglia rosa al Giro d'Italia
:Classifica dei Gran Premi della Montagna al Giro d'Italia
:7 giorni in maglia gialla al Tour de France
:Classifica generale di Coppa Italia a squadre
*1999
:Classifica Gran Premi della Montagna alla Vuelta a Murcia
:8 giorni in maglia rosa al Giro d'Italia

Le biciclette utilizzate
* Carrera (1992/1996)
* Wilier Triestina (1997)
* Bianchi (1998/2001)
* Wilier Triestina (2002)
* Carrera (2003)
Riconoscimenti
*Velo d'Or: 1998
*Mendrisio d'Oro: 1998

Canzoni e dediche
* Marco Pantani ha cantato la sigla televisiva dell'edizione 1996 del Giro d'Italia.
* I Litfiba hanno dedicato a Marco Pantani la canzone Prendi in mano i tuoi anni, pubblicata nel 1999 nell'album Infinito. A differenza di tutte le altre (avvenute dopo la morte del ciclista), questa dedica è stata fatta quando Pantani era ancora all'apice della sua carriera, prima della squalifica del 1999.
* Gli Stadio hanno scritto appositamente per lui E mi alzo sui pedali, dall'album Parole nel vento, integrando il testo della canzone con alcuni pensieri scritti dallo stesso Marco Pantani su fogliettini trovati sparsi nella stanza accanto al suo cadavere. Questa canzone è stata anche la sigla di una miniserie dedicata dalla RAI al ciclista.
* I Nomadi hanno dedicato al corridore romagnolo la canzone L'ultima salita presente nell'album Con me o contro di me uscito nel febbraio 2006.
* Riccardo Maffoni ha dedicato a Marco la canzone Uomo in fuga, pubblicata nell'anno 2004 nell'album Storie di chi vince a metà.
* Francesco Baccini ha scritto la canzone In fuga dedicata al pirata, pubblicata nell'album Stasera teatro.
* Claudio Lolli ha pubblicato la canzone Le rose di Pantani (testo di Gianni D'Elia) nell'album La scoperta dell'America del 2006.
* Antonello Venditti nell'album Dalla pelle al cuore del 2007, cita il pirata nel brano Tradimento e Perdono, insieme a altri campioni come Agostino di Bartolomei (cui è dedicata la canzone) e al cantante Luigi Tenco suicidatosi a Sanremo nel 1967.
* Il gruppo punk-rock francese Les Wampas ha reso omaggio al ciclista scomparso nell'album Rock'n'Roll Part 9, pubblicato nel 2006, con la canzone Rimini; la canzone è stata pubblicata anche come cd singolo e la relativa copertina è proprio una immagine di Marco impegnato in salita.
* Francesco Bejor gli ha dedicato la canzone Dove osano i pirati.
* Noyz Narcos componente del Truceklan cita Pantani in una canzone dell'album La Calda notte chiamata Patriot.
* Fabri Fibra ha citato Pantani in due diverse canzoni: in Rap in guerra ("perché è la coca che distrugge un grande come Pantani, mica è la gente che c'è intorno e vuole show da marziani"), dall'album Tradimento, e in Alla fine di tutto questo ("e ti ritrovi in questi alberghi lussuosi, come Marco Pantani con in mano due dosi e con gli occhi esplosi"), dall'album Chi vuole essere Fabri Fibra?.

Note

Bibliografia

* Beppe Conti, Marco Pantani. Una vita da Pirata (Sperling & Kupfer, 2004)
* Manuela Ronchi, Gianfranco Josti, Un uomo in fuga. La vera storia di Marco Pantani (Rizzoli, 2004, ISBN 8817003670)
* Stefano Fiori, Pantani vive (2004)
* Andrea Rossini, Ultimo chilometro (I libri del Corriere Romagna 2004)
* Fabio Marzaglia, Appena sotto il cielo (Bradipolibri Editore, Torino 2005, ISBN 8888329609)
* Pier Bergonzi, Davide Cassani, Ivan Zazzaroni, Pantani. Un eroe tragico (Mondadori, 2005)
* Salima Barzanti, Marco Pantani mito e tragedia. (I libri di Pipinè 2006)
* Philippe Brunel, Vie et mort de Marco Pantani, Grasset, 2007, ISBN 2246675219
* Tonina Pantani con Enzo Vicennati, "Era mio figlio", Mondadori, 2008

Altri progetti

Voci correlate
* Il Pirata - Marco Pantani

Collegamenti esterni
* Sito ufficiale
* Fondazione Marco Pantani ONLUS

------------------------------------------------------------------------------
Retrieved on Mon, 05 Oct 2009 16:05:03 from:
  http://it.wikipedia.org/wiki/Marco_Pantani
Licensed under CC-BY-SA, see http://creativecommons.org/licenses/by-sa/3.0/