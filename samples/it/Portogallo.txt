Il Portogallo (Portugal in portoghese) è lo stato più occidentale dell'Europa continentale. Affacciato sull'Oceano Atlantico, con circa 830 chilometri di coste a sud e a ovest, confina solo con la Spagna (Galizia a nord, Castiglia e Leon, Estremadura e Andalusia a est). Il suo territorio, corrispondente all'antica provincia romana di Lusitania, occupa una fascia di territorio lunga circa 600 km e larga 150/200 km che dai rilievi della Meseta spagnola scende fino alla costa atlantica. Ha dei contenziosi con la Spagna per la cittadina di Olivenza.

Favorito da questa particolare posizione nel corso dei secoli il piccolo regno del Portogallo riuscì ad acquisire una notevole esperienza marinara che gli permise di costruire un vasto dominio coloniale, con possedimenti in tutti i continenti, dissoltosi solo poco meno di trent'anni fa. Di esso rimangono i due arcipelaghi delle Azzorre e di Madeira, che fanno parte del territorio nazionale come regioni autonome. Fa parte della Nato, del Consiglio d'Europa, del OCSE e dell'Unione Europea Occidentale.

Dal 1° gennaio 1986 è Stato membro dell'Unione europea.

Territorio

Le coste del Portogallo si presentano a tratti rettilinee e sabbiose, a tratti alte e rocciose. Spesso si incontrano profonde rientranze interrotte da promontori rocciosi.

Il Portogallo è occupato per poco più della metà del suo territorio dalla pianura, per il 26% dalla collina e per il 21% dalla montagna. La massima altezza della regione continentale è rappresentata dai 1993 metri del Monte Malhão da Estrela con cui culmina la Serra da Estrela nella metà settentrionale del Paese, che è anche la più montuosa. Alla estremità meridionale vi sono due piccole catene montuose orientate in direzione ovest-est. Ampie pianure di origine alluvionale e marina separano le coste dalle colline e dalle montagne retrostanti. La pianura più importante è l'Alentejo, il cui nome significa "oltre il Tejo", un fiume che segna la sua fine.

Fortemente sismico, il Portogallo fu colpito più volte da terremoti (famoso il terremoto del 1755, che distrusse buona parte di Lisbona).

Idrografia
Fiumi principali: Tejo, Douro, Guadiana, Mondego, Minho, Tamega, Sado, Vouga, Cavado, Ave,Corgo, Sabor, Coa, Tua e Zezere.
I laghi sono artificiali principali: Pico, Estrela, Larouco, Peneda, Gerês, Marão, Caramulo. Ogni fiume e ogni lago che si trova in questo stato è molto importante.

Montagne

Nonostante che il Portogallo abbia un territorio piuttosto montuoso, soprattutto nella sua zona settentrionale, la vetta più alta del paese è il Monte Pico sulle isole Azzorre con i suoi 2.351 metri, mentre nella parte continentale la cima più alta è la Serra da Estrela (letteralmente Catena della Stella), alta 1.993 metri.

Miniere
Le miniere portoghesi riguardano soprattutto tungsteno e uranio a nord, stagno al centro e rame al sud

Clima
A nord, ovvero la parte più montuosa del Paese, il clima è decisamente atlantico, cioè con abbondanti precipitazioni e con l'influsso dell'oceano, attenuato dalla presenza di correnti fredde che lambiscono le coste. A sud di Lisbona e del Capo da Roca (la punta più occidentale) l'effetto della bassa latitudine prende il sopravvento e si accentua l'aridità, conseguenza di scarse piogge. Infine, in Algarve, l'estrema regione meridionale prospiciente l'Africa e protetta alle spalle da alcuni rilievi, il clima diventa subtropicale.

Le caratteristiche climatiche del Portogallo favorirebbero lo sviluppo di boschi di querce, di castagni e di faggi. Tuttavia la pianta più diffusa al giorno d'oggi è l'eucalipto, utilizzato per la produzione di carta. Nelle zone costiere crescono il pino marittimo e a volte la palma nana.

Nell'arcipelago delle Azzorre, formato da nove isole montuose di origine vulcanica, il clima è temperato e umido; la vegetazione spontanea è ridotta a brevi tratti di foresta. Questo clima permette la vita a specie di vegetali diverse, ne è esempio il Parco di Terra Nostra.

Nel 1971 è stato istituito il primo parco nazionale, quello di Peneda-Gerês, al confine settentrionale, ampio 70.000 ettari, dove, oltre a una lussureggiante vegetazione arborea, è presente una ricca fauna selvatica (cervi, caprioli, aquile, cavalli, cinghiali, volpi, pernici, rettili). Oggi esistono una ventina di aree protette di vario tipo (riserve e parchi naturali, aree di interesse paesaggistico).

L'arcipelago di Madeira è chiamato il fiore dell'oceano. È di origine vulcanica ed il suo clima è sub-tropicale, con scarsissima escursione termica: mite e costante, che permette il turismo durante tutto l'arco dell'anno.
Le uniche e piccole isole del Portogallo sono l'arcipelago delle Azzorre, le Berlengas e Madera.

Popolazione
Il Portogallo ha una popolazione di 10.408.000 abitanti.
Dopo la scoperta dell'America alla fine del Quattrocento, il Portogallo per più di un secolo ha dominato le rotte atlantiche, costituendo in pochi decenni un vastissimo impero in Africa, Asia e America latina (erano colonie portoghesi, per esempio, il Brasile, il Mozambico e l'Angola). Verso i territori coloniali si è indirizzata una consistente emigrazione, alla ricerca delle risorse che la terra portoghese, assai povera, non poteva offrire. Il processo di decolonizzazione, iniziato nella prima metà dell'Ottocento con la perdita del Brasile (la più ricca delle colonie), ha alimentato a tratti un flusso contrario, generato dal ritorno in patria di cittadini portoghesi.
Nei decenni successivi alla seconda guerra mondiale il Portogallo sostenne lunghe e sanguinose guerre per mantenere il possesso dell'Angola e del Mozambico, nell'Africa meridionale. Queste colonie hanno ottenuto l'indipendenza solo nel 1975 quando finì la dittatura che durava da quasi 50 anni e il Portogallo diventò una repubblica parlamentare. A partire dal 1999 la città di Macao, possedimento portoghese fin dall'Ottocento, è tornata sotto la sovranità cinese.
Il Portogallo è stato tradizionalmente terra d'emigrazione. La povertà di risorse naturali e la generale debolezza dell'economia hanno fatto sì che molti cittadini portoghesi abbandonassero il loro paese per raggiungere i possedimenti coloniali (soprattutto il Brasile) e, in tempi più recenti, i paesi più industrializzati dell'Europa. Nonostante l'emigrazione, il Portogallo si presenta relativamente popolato, anche se i suoi 10 milioni e mezzo di abitanti circa sono distribuiti in modo molto disomogeneo; densità elevate si raggiungono soprattutto nelle regioni costiere, in particolare quelle di Lisbona e Porto dove si concentra oltre un terzo della popolazione del paese, mentre nelle regioni più interne, e in particolare nell'Alentejo, la presenza umana diventa molto rara.

Storia

Il nome del Portogallo, terra dei lusitani, deriva da Portus Cale. Il paese fu in seguito invaso dagli arabi; raggiunse l'unità nazionale nel XII secolo, con il suo primo re, Alfonso Henriques. L'unità nazionale, come per tanti altri paesi europei non fu un cammino facile, anzi vi furono tanti ed importanti avvenimenti storici.

Il Portogallo nell'era delle grandi scoperte

L'epoca delle scoperte e delle conquiste dei navigatori portoghesi avviene nel XV e XVI secolo. Fra le maggiori si può annoverare l'apertura della rotta per l'India fatta da Vasco da Gama (a cui è dedicata la torre di Belém) attraverso il superamento del Capo di Buona Speranza. La colonizzazione delle coste dell'Africa consentì ai portoghesi di creare dei porti nei quali le navi potevano fare scalo nel corso dei lunghi viaggi verso l'estremo oriente. Questo consentì l'avvio di un commercio di spezie con l'India e le nazioni più importanti affacciate sull'Oceano indiano

Le ragioni delle esplorazioni
Come popolo più occidentale d'Europa, i Portoghesi furono i principali esploratori durante il Medioevo. Il grande sviluppo delle nazioni che si affacciavano sull'Oceano Atlantico, ricche di porti ed empori commerciali, diede al Portogallo l'occasione di sviluppare una grande marineria, con la quale i lusitani potevano aggirare le difficoltà che derivavano agli scambi via terra dall'interposizione dei regni di Castiglia e Aragona, spesso ostili. Il Portogallo commerciò così con l'Inghilterra, la Fiandra e le città della Lega Anseatica. L'intera storia del popolo lusitano trasse ispirazione dal desiderio di nuove conquiste da parte dei suoi regnanti, che ebbero buon gioco a espandere il proprio potere in una quantità di possedimenti d'oltremare mentre difendevano l'indipendenza della patria con le armi: le lunghe lotte per cacciare i mori con l'ausilio dei crociati stranieri e dei Cavalieri Templari conferirono, peraltro, un sapore di proselitismo religioso al desiderio di conquista. Per lunghi secoli, dunque, il Portogallo si fece promotore di una serie di conflitti contro le nazioni islamiche.

Ciononostante, l'economia portoghese beneficiò del commercio con alcuni stati islamici confinanti. Il fatto di essere pagati in valuta sia nelle città che nelle campagne creò un certo livello di benessere, aiutato anche dalla diversificazione dell'agricoltura (in particolare l'importazione di grano dal Marocco) e trasformando le vecchie colture di frumento in più remunerativi vigneti, uliveti e coltivazioni di barbabietola da zucchero (note quelle nell'Algarve).

Il primo impulso alle conquiste venne dalla dinastia di Aviz che andò al potere nel 1385 approfittando della decadenza della casa di Borgogna. Inoltre, i buoni rapporti con alcuni regni islamici diedero adito al trasferimento di molti matematici e scienziati arabi in Portogallo, venendo così a creare dei centri scientifici di grande importanza. Il governo portoghese sfruttò questa situazione per creare dei centri di ricerca che divennero una fucina di sviluppo delle tecnologie navali.

Enrico il Navigatore

Fu il genio del principe Enrico il Navigatore, che coordinò ed utilizzò tutte queste risorse verso l'espansione. Egli pose a disposizione dei suoi capitani le grandi risorse finanziarie dei Cavalieri Templari, di cui era il capo, e le più precise informazioni e carte nautiche di cui poté venire in possesso.
La concezione di una rotta oceanica verso l'India sembra sia emersa dopo la sua morte. Sulla terraferma egli sconfisse nuovamente i mori che tentavano di riconquistare Ceuta nel 1418, ma in una spedizione contro Tangeri, intrapresa da Edoardo del Portogallo nel 1436, i portoghesi vennero sconfitti e poterono scampare alla distruzione concedendo in ostaggio Fernando il Santo, giovane fratello del Re. Ferdinando, detto anche il Costante per la forza dimostrata nella sua prigionia, morì nel 1443 a Fes in Marocco rifiutando che si pagasse un riscatto per la sua liberazione.
Per mare, il principe Enrico continuò le sue esplorazioni dell'Africa e dell'Oceano Atlantico. Nel 1433 doppiò capo Bojador e nel 1434 il primo gruppo di schiavi venne portato a Lisbona ed il commercio degli schiavi divenne presto l'affare più importante del Portogallo. Il Senegal venne raggiunto nel 1445 assieme a Capo Verde mentre nel 1446, Alvaro Fernandes si spinse fino alla Sierra Leone. Questo fu probabilmente il punto più lontano raggiunto prima della morte di Enrico avvenuta nel 1460. Un altro vettore di scoperte fu la rotta verso ovest lungo la quale scoprirono il Mar dei Sargassi e probabilmente raggiunsero la Nuova Scozia prima del 1492.

Il trattato di Tordesillas

Nel frattempo la colonizzazione progrediva nelle Azzorre ed a Madeira, dove veniva prodotto zucchero e vino; ma soprattutto l'oro proveniente dalla Guinea stimolava l'energia commerciale dei portoghesi. Diventa subito chiaro che, a parte gli aspetti religiosi e scientifici, questi viaggi di scoperta erano molto vantaggiosi. Sotto il regno di Alfonso V, soprannominato l'africano, venne esplorato il golfo di Guinea e tre spedizioni (1458, 1461, 1471) vennero inviate in Marocco; nel 1471 Arzila e Tangeri vennero conquistate dai mori. Sotto il regno di Giovanni II fu costruita la fortezza di Elmina per la protezione dei commerci con la Guinea. Diogo Cão, o Can, scoprì il Congo nel 1482 e raggiunse Capo Croce nel 1486; Bartolomeo Diaz doppiò il Capo di Buona Speranza nel 1488, dando così prova che l'Oceano Indiano era raggiungibile via mare. Dopo il 1492 la scoperta delle Indie Occidentali da parte di Cristoforo Colombo rese necessaria una suddivisione delle sfere di influenza di Spagna e Portogallo. Questa si raggiunse attraverso il Trattato di Tordesillas, firmato il 7 giugno 1494, che modificava le delimitazioni autorizzate da Papa Alessandro VI con due bolle papali del 4 maggio 1493. Il trattato dava al Portogallo tutte le terre che potevano essere scoperte a est di una linea retta che collegava il Polo artico al Polo antartico ad una distanza di 370 leghe ad ovest di Capo Verde. La Spagna riceveva le terre scoperte ad ovest di questa linea: In ogni caso le difficoltà di misurazione erano notevoli e la linea di demarcazione non poté essere determinata ed il trattato fu soggetto a diverse interpretazioni. Su questo si basarono le rivendicazioni portoghesi sul Brasile e quelle spagnole sulle Molucche. Il trattato fu molto importante per i portoghesi come riconoscimento del prestigio da loro acquisito. Questo prestigio venne ingigantito quando fra il 1497 ed 1499 Vasco da Gama completò il viaggio in India.

La scoperta, da parte di Colombo, di quella che chiamavano India è evento sulle cui conseguenze gli storici discutono. Da una teoria basata su una prova recentemente venuta alla luce, sembrerebbe che Cristoforo Colombo fosse in realtà portoghese e fosse una spia inviata in Spagna per indirizzare le ricerche spagnole verso destinazioni diverse da quelle che erano le mete del Portogallo. Comunque questa ipotesi è molto discussa. Azioni come quella indicata non sarebbero state comunque al di fuori della realtà poiché la competitività fra i due regni era molto accesa ed entrambi avevano i loro servizi segreti che erano in costante conflitto fra di loro per far passare delle informazioni fuorvianti e nascondere le rotte commerciali e di scoperta che interessavano ognuno dei due stati. Tutti questi sforzi di segretezza portarono alla proliferazione di documenti falsi e pertanto la documentazione di quel tempo rischia di essere fuorviante. In conseguenza di ciò alcuni storici credono che territori come il Brasile, alcuni stati africani ed il nord America possano in realtà essere stati scoperti prima delle date a noi note.

Esplorazioni dell'Asia
Possedendo una popolazione di soli due milioni di abitanti, gli sforzi di colonizzazione di diversi paesi sparsi per tutto il mondo allora conosciuto, Africa, Brasile, India, Malaysia, Giappone, Cina, Indonesia ed anche Timor, costituì un grosso impegno per il mantenimento di guarnigioni a tutela dei traffici commerciali nonché della compattezza dell'impero coloniale. A causa della segretezza mantenuta durante questo periodo per nascondere la realtà delle cose, molti documenti portoghesi dell'epoca sono chiaramente falsi. In quest'ottica, la conquista del Brasile può essere avvenuta ben prima del 1480. Difatti molti storici sospettano che già al tempo del Trattato di Tordesillas, Giovanni II potesse già conoscere l'esistenza del Brasile e del nord America tanto da richiedere che gli venissero assegnati i territori a ovest della linea di demarcazione prevista dal trattato. Molti storici ritengono che la documentazione vera potesse essere contenuta negli archivi di Lisbona e sia andata persa fra le rovine ed il successivo incendio dovuto al terremoto del 1755.
Portoghese fu uno dei primi europei a mettere piede sul suolo del Giappone nel 1543: Fernão Mendes Pinto vi giunse per caso a bordo di un giunco pirata cinese assieme a dei compagni, arenandosi a Tanegashima.

Ordinamento dello Stato
Il Portogallo è una repubblica democratica parlamentare dal 1976. Il Presidente della Repubblica è direttamente eletto dal popolo ogni 5 anni. Egli nomina il Primo Ministro e, su proposta di questo, i Ministri. Il Primo Ministro è capo del governo e deve ottenere la fiducia da parte dell'Assemblea della Repubblica composta da 230 seggi rinnovati ogni 4 anni.

Territorio conteso
Portogallo e Spagna si contendono il territorio di Olivenza (area totale di 750 km²).

Per questa ragione, i limiti tra i due paesi nella regione d'Olivenza non sono mai stati definiti mancando 100 marchi di frontiera.

Il Portogallo chiede l'adempimento del Trattato di Vienna, del 1815, nel quale la Spagna si è impegnata a restituire Olivenza al Portogallo, cosa che non è accaduto fino ad oggi (2008).

Suddivisioni amministrative

Il Portogallo continentale è costituito da 18 distretti (distritos in portoghese).
#Lisbona (Lisboa in portoghese)
#Leiria
#Santarém
#Setúbal
#Beja
#Faro
#Évora
#Portalegre
#Castelo Branco
#Guarda
#Coimbra
#Aveiro
#Viseu
#Bragança
#Vila Real
#Oporto (Porto in portoghese)
#Braga
#Viana do Castelo

nota: La divisione territoriale in Portogallo è in evoluzione, a causa di una decentralizzazione pianificata. I distretti verranno aboliti.

Il Portogallo sarà diviso in due regioni autonome (regiões autónomas): le Azzorre (Açores) e Madeira, grandi aree metropolitane (grandes áreas metropolitanas), comunità urbane (comunidades urbanas) e comunità intermunicipali (comunidades intermunicipais). Le divisioni sono organizzate per livello di autonomia, dal più grande al più piccolo.

Ogni area metropolitana, comunità urbana e regione autonoma è ulteriormente divisa in municipi.Municipi i Freguesias(Parocchi).

Città
Città principali

Lisbona (564.657 abitanti nella città e circa 3 milioni nell'area metropolitana), la capitale, è posta sulla riva destra del grande estuario del Tejo o Tago. È una bella e vivace città dal carattere mediterraneo nonostante sia situata sull'Atlantico. Ha grandi viali alberati colorati e quartieri che si inerpicano sulle colline circostanti, dove sorge una lussureggiante vegetazione quasi tropicale. Le due rive dell'estuario, che nel suo punto più stretto è largo quasi un chilometro, sono collegate da due ponti: un gigantesco ponte di ferro, chiamato XXV de Abril; e il lunghissimo (circa 18 km) Vasco da Gama. Il porto di Lisbona è il maggiore del paese e qui si trovano alcune delle principali industrie.

Oporto, Porto in portoghese ( circa 263,000 abitanti nella città e 1,750,000 nella Grande Area Metropolitana), capitale della regione "Norte", situata sull'Atlantico ed il fiume Douro, è una città ricca di opere d'arte medievali e rinascimentali. È attraversata dal fiume Douro ed è il principale porto d'imbarco dei vini portoghesi largamente esportati in tutto il mondo, il più famoso di tutti il Porto. Il suo centro storico, che comprende l'antico quartiere della Ribeira è stato dichiarato dall'Unesco patrimonio dell'Umanità.

Importanti città
Braga, Coimbra, Setúbal, Leiria, Funchal, Faro, Aveiro, Viseu, Évora, Ponta Delgada, Gaia.

Altre importanti città
Guimarães, Santa Maria da Feira, Viseu, Portalegre, Barreiro, Maia, Almada, Amadora, Lamego, Guarda, Chaves, Tomar, Portimão, Silves, Tavira, Viana do Castelo, Castelo Branco, Covilhã, Pinhel, Espinho, Ovar, Vila do Conde, Amarante, Penafiel, Fafe, Peniche, Sines, Elvas, Odivelas, Queluz, Agualva-Cacém, Rio Tinto, Ermesinde, Matosinhos, Pombal,
Figueira da Foz, Angra, Horta.

Aeroporti principali
*Lisbona / Lisboa(Portela)(LIS)
*Porto / Oporto(Pedras Rubras,Maia)(OPO)
*Faro / Algarve(FAO)
*Funchal / Madeira (FNC)
*Ponta Delgada / São Miguel(PDL)
*Terceira(Lajes)/ Praia da Vitória / Angra)(TER)
*Horta / Faial(HOR)
*Porto Santo(PXO)
*Santa Maria / Vila do Porto (SMA)
*Braganza / Bragança (BGC)
*Viséu / Vizeu /Lordosa(VSE)
*Vila Real / Douro (VRL).

Politica
Il paese è dominato principalmente da due partiti, il Partito Socialista di centrosinistra e il Partito Social-Democratico, vicino al centrodestra. Partiti minori sono il Partito Comunista, il Partito Popolare e il Blocco di Sinistra.
L'attuale Presidente è Aníbal Cavaco Silva (PSD), già primo ministro dal 1985 al 1995.
L'ex primo ministro José Manuel Durão Barroso (PSD) è dal 2004 Presidente della Commissione Europea.
*Elezioni parlamentari del 1976 (PS)
*Elezioni parlamentari del 1979 (PSD)
*Elezioni parlamentari del 1980 (PSD)
*Elezioni parlamentari del 1983 (PS)
*Elezioni parlamentari del 1985 (PSD)
*Elezioni parlamentari del 1987 (PSD)
*Elezioni parlamentari del 1991 (PSD)
*Elezioni parlamentari del 1995 (PS)
*Elezioni parlamentari del 1999 (PS)
*Elezioni parlamentari del 2002 (PSD)
*Elezioni parlamentari del 2005 (PS)

Governo
Attuale primo ministro è José Socrates del Partito Socialista

Economia

In Portogallo la crescita economica è stata superiore alla media UE, per gran parte del decennio 1990-2001, anche se il PIL pro capite rimane sotto il 75% di quello delle principali economie europee.

A partire dal 1984, la nazione ha iniziato la sua modernizzazione in un ambiente stabile, e si è unita alla Comunità Economica Europea nel 1986. I governi successivi hanno compiuto diverse riforme e privatizzato diverse aziende statali, liberalizzando settori chiave dell'economia, tra cui quello finanziario e quello delle telecomunicazioni. Il Portogallo ha sviluppato un'economia sempre più basata sui servizi, ed è stata nel 1999 una delle dodici nazioni fondatrici dell'Euro, valuta che ha adottato il 1º gennaio 2002, assieme ad altri 11 membri UE.

Situata principalmente a Sines, Setúbal, Lisbona, Porto e Aveiro, l'industria moderna si è sviluppata significativamente: raffinerie, petrolchimica, cementifici, cantieri navali e industria automobilistica, industria elettrica ed elettronica, macchinari e cartiere.

Le risorse boschive coprono circa il 34% della nazione, principalmente pini (1.350.000 ha), querce da sughero (680.000 ha), lecci (534.000 ha), e eucalipti (243.000 ha). Il sughero è un prodotto importante, il Portogallo detiene la metà della produzione mondiale di sughero. Le principali risorse minerarie sono tungsteno, alluminio e uranio.
Un'altra importante risorsa per il paese è la pesca, che ha dato vita lungo la costa a numerose industrie di lavorazione e conservazione del pesce. Si pescano soprattutto sardine, tonni, acciughe e merluzzi. Le sardine subiscono il processo di lavorazione maggiore perché vengono anche inscatolate ed esportate.

L'artigianato portoghese ha origini antiche: la ceramica è prodotta in tutto il paese ed è caratterizzata dal gusto per il disegno minuto che risente dell'influsso moresco a cui si sovrappone l'imitazione della porcellana cinese. Molto pregiati sono i cucchiai artistici, intagliati dai pastori e le trine lavorate dalle donne di Viana do Castelo e di Vila do Conde. Una produzione caratteristica è quella delle piastrelle di ceramica dette Azulejos, decorate con disegni blu e bianchi.

Un discreto contributo all'economia del paese è dato dal turismo: il sole e il mare del sud del paese e il fascino storico di un'antica nazione europea il cui destino fu brillante all'epoca delle grandi scoperte geografiche attira un considerevole flusso di visitatori (circa 3.000.000 all'anno).

Tradizioni e folclore
La mentalità e le tradizioni del popolo portoghese sono legate alle innumerevoli vicende storiche che lo hanno visto a contatto con tante culture diverse e lontane.
Caratteristiche in alcune regioni costiere, sono le case in legno dei pescatori dipinte a strisce colorate o le case imbiancate a calce con tocchi di colori vivaci o decorazioni con piastrelle di maiolica.

Un altro tipo di costruzione che ancora sopravvive sono i mulini, che il Portogallo conserva in numero maggiore di ogni altra parte d'Europa. Sparsi un po' per tutto il paese esistono mulini a vento e mulini ad acqua, molti dei quali ancora in grado di funzionare.

Riguardo alle feste tradizionali, la più conosciuta è la corrida (in portoghese chiamata "tourada"). La versione portoghese si differenzia da quella spagnola per il fatto che il toro ha le corna spuntate e protette e non viene ucciso all'interno dell'arena, ma immobilizzato da una squadra di forcados a piedi.

Tra i canti il più popolare è il "fado": canto urbano accompagnato dalla chitarra classica e dalla chitarra portoghese che esprime sentimenti di profonda malinconia.

Cultura, Musica, Letteratura & Cinema
Luís de Camões, José Saramago (Nobel per la letteratura nel 1998), Fernando Pessoa (poeta famoso:heteronimos), Amália Rodrigues (regina del Fado), Florbela Espanca, Bocage, António Nobre, Miguel Torga, Sophia de Mello Beyner Andresen (poetessa: Prémio Camões, Reina Sofia, Sociedade Portuguesa de Escritores, etc) , Laura Alves, Beatriz Costa, Carmen Miranda, Herminia Silva, Dulce Pontes, Paulo de Carvalho, Zeca Afonso, Tonicha, Mariza (cantora luso-mozanbicana), Mísia, Manuela Bravo, Ary dos Santos, Green Windows, Duo Ouro-Negro, Jose Cid, Roberto Leal, Linda de Susa (cantante luso-francese), Nelly Furtado(cantante luso-canadese), Ana Moura, Marie Myriam(cantante luso-francese), Candida Branca Flor,Carlos do Carmo, Carlos Mendes, Vitor Espadinha,Lenita Gentil,Fernando Tordo, Sofia Barbosa, Eça de Queiróz, Manoel de Oliveira, Julio Diniz, Fernando Namora, Amadeo de Sousa Cardoso,Soares dos Reis, Vieira da Silva, Agustina Bessa Luis, Ana Zanatti,etc.

Sport
Lo sport nazionale del Portogallo è l'hockey su pista, praticato dalla maggior parte dei giovani dai 10 ai 18 anni. La Nazionale portoghese è infatti la più titolata al mondo: ha vinto ben 15 campionati mondiali maschili, 20 campionati europei maschili e 3 campionati europei femminili. Le squadre di club della Superliga portoghese di hockey su pista hanno vinto i più importanti trofei continentali (Coppa dei Campioni). Altro sport di grande seguito è sicuramente il calcio: nel recente passato, infatti, squadre di club come Benfica o Porto hanno conquistato la vetta dell'Europa e del mondo vincendo diverse edizioni della Champion's League e della Coppa Intercontinentale. Anche a livello di Nazionali, quella portoghese ha sempre ben figurato con discreti successi ai Mondiali di calcio Inghilterra 1966 piazzandosi 3° e agli ultimi campionati di Germania 2006 giungendo 4°. La delusione più grande è sicuramente il pur ottimo secondo posto all'Europeo 2004 giocatosi proprio in Portogallo, dove la Nazionale rosso-verde è stata battuta da una sorprendente Grecia, in una tiratissima finale, la quale curiosamente era la riedizione della sfida inaugurale.
Il Portogallo inoltre è bene rappresentato anche nel Motocross da Rui Goncalves.

Voci correlate
* Linea di successione al trono del Portogallo
* Porto
* Vila Nova de Gaia
* Lisbona
* Torres Vedras
* Trasporti in Portogallo
* Arcipelago delle Berlengas
* Assemblea della Repubblica

Altri progetti

Collegamenti esterni
*
* Scheda del Portogallo dal sito Viaggiare Sicuri - Sito curato dal Ministero degli Esteri e dall'ACI
* Portal do Governo - Sito del Governo
* Presidência da República - Sito del Presidente della Repubblica
* Assembleia da República - Sito della Assemblea della Repubblica (Parlamento)
* CTT Correios de Portugal - Sito delle Poste portoghesi
* Portogallo Web
* Foto del Portogallo
* Blog Guide Travel to Portugal
* Alloggi turistici in Portogallo
* Turismo, Vacanze in Portogallo
* Sito della promozione della musica portoghese

------------------------------------------------------------------------------
Retrieved on Tue, 06 Oct 2009 08:00:06 from:
  http://it.wikipedia.org/wiki/Portogallo
Licensed under CC-BY-SA, see http://creativecommons.org/licenses/by-sa/3.0/