Il fantasma (chiamato anche spettro o larva dal Larius latino) è un'entità delle leggende e del folclore. Ci si riferisce ad esso come ad una presenza incorporea, spesso caratterizzata da alcuni elementi (avvolta in un sudario oppure senza testa, contornata da una certa luminescenza o che produce un rumore di catene). Del pari anche le circostanze delle apparizioni sono caratterizzate da elementi ricorrenti quali l'ora notturna, i luoghi lugubri e isolati, ecc.

Il vocabolo fantasma, dal greco antico phantasma a sua volta da phantazo (passivo e medio phantazomai : "io appaio"), aveva il significato di apparizione (intesa come manifestazione soprannaturale) e solo con il tempo il suo significato si è ristretto ad indicare l'apparizione di un defunto.
Il fantasma è una figura ricorrente nella tradizione popolare e letteraria, praticamente di tutte le civiltà. Nella tradizione orientale e in quella greca e romana l'apparizione dei fantasmi non è associata al sentimento della paura.

Il fantasma è un tipico personaggio della letteratura fantastica e dell'orrore. Un esempio celebre si trova nell'Amleto di William Shakespeare. Nei racconti horror i fantasmi infestano di frequente vecchi castelli o antiche magioni. Nei racconti per bambini, il fantasma può assumere un ruolo positivo.

I fantasmi nelle diverse culture e tradizioni

Ipotesi sulla natura delle apparizioni

Per spiegare le testimonianze riguardanti l'apparizione di un fantasma sono state avanzate varie ipotesi sulla sua possibile natura, la maggior parte delle quali non hanno base scientifica.

La scienza: non vi sono prove dell'esistenza dei fantasmi
L'opinione sui fantasmi più diffusa è quella che non prova a priori l'esistenza del fenomeno. Secondo l'opinione prevalente, non vi è alcuna possibilità d'interferenza tra il mondo terreno e quello dell'aldilà. Questa opinione, dal punto di vista scientifico, va però corretta in senso più radicale: per la scienza l'esistenza stessa del soprannaturale e di una forma di vita ultraterrena è priva di fondamento razionale e sperimentale, ovvero resta semplice oggetto di fede o credenza.

Frodi

Frequentissime nella storia del paranormale sono state le vere e proprie frodi escogitate per svariati interessi, in particolare per ciò che riguarda le apparizioni dei fantasmi. Sono numerosi, ad es., i medium che si sono vantati della capacità di produrre materializzazioni di ectoplasmi, durante le proprie sedute medianiche, ma nessuno di questi sensitivi è stato in realtà in grado di produrre una prova oggettiva della natura soprannaturale di questi "fantasmi" (in molti casi è stato invece dimostrato trattarsi di garze, veli e altre sostanze del tutto naturali).

Anche le apparizioni documentate fotograficamente, oppure connotate da varie forme di interazione fra fantasmi e oggetti circostanti (ad es. spostamento di oggetti, rumori notturni etc.), sono state spesso correlate, e successivamente spiegate, all'intenzione di determinati soggetti di attirare l'attenzione dei media e del pubblico su particolari luoghi, località o situazioni, per es. a scopi turistici o commerciali, o per interessi del tutto individuali.

Allucinazioni
Nella maggior parte dei casi l'apparizione di fantasmi è catalogata come allucinazione (quantomeno dopo avere scartato l'ipotesi di una frode).

Nella maggioranza dei casi le potenziali allucinazioni che riguardano l'avvistamento di un fantasma sono di natura visiva ed uditiva.
In altri casi è capitato di aver a che fare con testimoni che sostenevano di avere avuto anche contatto fisico e di aver sentito odori di vario tipo. In questo caso, secondo la teoria, si sarebbero verificate allucinazioni tattili e olfattive. In altri casi l'apparizione si manifesta con una sensazione di improvviso calo di temperatura.

La spiegazione si basa sul fatto che chiunque si rechi in un luogo particolare per assistere ad un'apparizione, se abbastanza convinto e suggestionato, potrebbe realmente assistere ad un'apparizione.
La mente infatti, se posta sotto un forte stimolo di stress, potrebbe creare delle illusioni di vario genere, che possono essere diverse a seconda della persona.

Nei casi in cui due o più persone condividono la stessa esperienza illusoria si parla di allucinazione collettiva.

Alcune teorie parapsicologiche sostengono che un individuo psicologicamente forte, in caso di forte stress, possa trasmettere l'immagine telepaticamente che è stata registrata dal suo cervello: quest'ultima ipotesi però non ha riscontro scientifico.

Anime dei morti

La più diffusa credenza popolare vede i fantasmi come apparizione dei defunti. Questa interpretazione non ha alcun fondamento scientifico; in essa è riposta la fede, ovvero la volontà di credere, di coloro che vi aderiscono.

Credere ai fantasmi significa spesso credere che l'anima di una persona defunta possa in qualche modo riuscire a manifestarsi nel mondo terreno, non di rado per chiedere aiuto per portare a termine qualcosa che il defunto non è riuscito ad ultimare.

È sicuramente l'ipotesi più legata alla tradizione del folklore riguardante i fantasmi e, per alcune persone, è quella più rassicurante, dato che presuppone che possa esistere una vita dopo la morte ed una continuazione dell'amore che proviamo nei confronti dei nostri cari.

Proiezioni telepatiche
Alcune persone che si interessano di parapsicologia sostengono che i fantasmi potrebbero essere un frutto della telepatia.
In casi di forte stress mentale e/o emotivo, il nostro cervello, a detta di questa teoria, potrebbe in qualche modo "sdoppiare" la nostra persona che andrebbe così a manifestarsi sotto forma telepatica.

Secondo alcuni esperti e molti siti internet che trattano l'argomento, questa ipotesi coprirebbe addirittura la maggioranza dei casi esaminati, ma non è accettabile in campo scientifico.

Buchi spaziotemporali
I padri di questa teoria sono fondamentalmente due: il ghost hunter Peter Underwood e il professore Hermann Wilkins dell'Università dell'Ohio (USA) sostengono che, grazie a particolari situazioni ambientali, si possa creare una sorta di "buco nella luce" che renderebbe possibile vedere nel passato per pochi istanti.

Questo infatti sarebbe la spiegazione perché i fantasmi vengono visti ad oltrepassare i muri, a fluttuare nell'aria ed a camminare immersi per metà nella strada; questo perché molto probabilmente nel passato non esisteva quel determinato muro, c'era una dunetta oppure la strada non era ancora stata costruita.

Questa teoria sta prendendo piede negli ultimi anni, pur non avendo alcun fondamento scientifico e mancando di ogni possibilità di verifica. Inoltre, vista la natura unica dello spaziotempo, questa teoria non spiega il motivo per cui si avrebbero questi slittamenti solo in termini di tempo e non di spazio.

I fantasmi e il cristianesimo
Secondo l'interpretazione prevalente da parte dei teologi cattolici, la destinazione dell'anima di un defunto, in base al Giudizio particolare che avviene al momento della morte, può essere di felicità eterna (Paradiso) o di pena eterna (Inferno). Se l'anima non è libera da ogni peccato veniale, allora può scontare un tempo più o meno lungo nel Purgatorio (dove per tempo non si intende quello fisico con unità di misura propria).
Ora, è chiaro che in questo ordine di idee non può sussistere il fatto che un'anima defunta vaghi per la terra in cerca di pace e appaia ai vivi dicendo che debbano fare o meno. La teoria cattolica, tuttavia, non nega affatto l'esistenza dei fantasmi; essi semplicemente sono considerati frutto di qualche evento soprannaturale, opera di Dio o dei suoi angeli, oppure di Satana o di altri diavoli, con opposto fine, buono o malvagio.
È proprio in ragione di ciò che la Chiesa Cattolica considera l'ambito delle visioni di fantasmi, spettri e fenomeni di questo tipo, come probabile parte di quelle manifestazioni di Satana di cui deve occuparsi il prete esorcista.

La risposta filosofica: lo spiritismo

Secondo lo spiritismo e il ricercatore Allan Kardec che studiò a fondo i relativi fenomeni, i fantasmi sono manifestazioni degli spiriti, i quali si rendono visibili grazie a un fenomeno del tutto naturale che lui studiò e approfondì, ossia rendono più "denso" il loro corpo animico, formato da sostanza materiale estremamente rarefatta, e grazie a particolari circostanze medianiche (tra cui l'ectoplasma del medium), appaiono a chi desiderano.
Kardec descrisse il fenomeno come ad es. un gas che in condizioni normali non è visibile, ma che raffreddandolo diviene immediatamente semi-trasparente e raffreddandolo ulteriormente diventa solido e tangibile.

I cacciatori di fantasmi
Per coloro che credono nei fenomeni paranormali, i cosiddetti ghost hunter (cacciatori di fantasmi), sono persone che appaiono mosse da una grande passione per tutto ciò che riguarda il mondo degli spiriti.

Con il termine ghost hunter sono indicate persone dedite allo studio dei fantasmi, con metodi più o meno scientifici o para-scientifici. Lo scopo dichiarato dei ghost hunter è in genere cercare di esaminare in modo più neutrale e preciso possibile i documenti che ha in proprio possesso, a volte recandosi in determinati luoghi etichettati come luoghi di apparizioni. Sulla parodia dei ghost hunter è stato girato nel 1984 il film Ghostbusters - Acchiappafantasmi.

Tipologie di apparizioni
Quello che i ghost hunter hanno creato nel corso della storia sullo studio dei fantasmi, è stato coniare una sorta di catalogazione tra le differenti tipologie di apparizione.

Le apparizioni infatti, sarebbero molto differenti tra di loro in termini di contatto visivo, uditivo, in termini di lunghezza dell'apparizione stessa e di molti altri fattori.

Poltergeist
La parola poltergeist deriva dal tedesco polter (chiasso, rumore) e geist, "fantasma". In italiano significherebbe spirito chiassoso.
La caratteristica principale di una manifestazione di tipo "poltergeist" è prettamente di carattere uditivo.

Il poltergeist è uno spirito invisibile che, come dice il nome, si manifesta emettendo forti rumori come dei battiti contro il muro o facendo sbattere porte e finestre in modo violento.
Il poltergeist interagisce in un determinato ambiente di appartenenza (dove si pensa presumibilmente sia stato legato in vita) spostando oggetti come mobili, soprammobili, rompendo piatti e rovesciando bicchieri e bottiglie.

L'attività di un poltergeist non è di tipo ostile, ma vi è una celebre testimonianza nel caso di John Bell, abitante del Tennessee che nel 1817 dichiarò di essere stato vittima di un poltergeist che infestò la sua casa; tale manifestazione non solo si sarebbe divertita a colpirlo in viso durante le ore di sonno, ma sembra che alla fine riuscì a sostituire una boccetta di sciroppo con del veleno, il che costò la vita al povero Bell.

L'azione di un poltergeist è circoscritta in un particolare luogo (come case, cimiteri o altre costruzioni) e talvolta in una singola stanza.

Secondo la parapsicologia il poltergeist non sarebbe l'anima di un defunto, ma tale manifestazione sarebbe da attribuirsi all'inconscio di persone con forti capacità psichiche le quali interagirebbero a propria insaputa con il mondo materiale circostante.

Infestazione
L'infestazione (dall'inglese haunting) è la manifestazione spiritica forse più presente tra i molti avvistamenti denunciati.

L'infestazione avviene anch'essa in luoghi ben determinati e si può manifestare sia in luoghi chiusi che all'aperto.
Nella maggior parte dei casi, gli spiriti che infestano un luogo agiscono ripetendo sempre le stesse azioni, ignorando del tutto gli umani presenti nel luogo.
Gli spiriti durante queste manifestazioni vengono visti con contorni sfumati, ma altre volte con i lineamenti del viso e del corpo ben definiti, arrivando persino a scambiarli per persone vive.

Le leggende popolari ed il folklore sono pieni di storie di fantasmi di questa tipologia, e vi sono moltissime persone, anche in Italia, che sostengono di essersi imbattuti in questo tipo di apparizione, avvenuta prevalentemente in antichi luoghi quali castelli, manieri, case abbandonate o cimiteri vuoti.
Alcuni ritengono comunque che, contrariamente a ciò che comunemente si pensa, i principali luoghi di avvistamenti di questo tipo siano stati in prossimità di costruzioni militari o campi di battaglia, ed anche in campagna.

Banshee

Il termine banshee è presumibilmente tratto dall'antico gallese bean-si ovvero "donna-fata".
Questo tipo di fantasmi di carattere femminile, prevalentemente presenti in Irlanda, Galles e Scozia, sono legati ad una determinata famiglia, che non potrà più liberarsene fino alla morte delle persone quali lo spirito è legato.

La banshee si manifesta solitamente nelle ore notturne con lamenti orribili, che starebbero a significare un vicino pesante lutto nella famiglia.
Solo i membri della famiglia al quale è legato possono sentire il suo orrendo canto e, nonostante la natura spaventosa di questo spettro, il suo unico scopo è di proteggere la famiglia al quale è legato dai nemici esterni.
Appaiono molto raramente e sono stati descritti come spiriti di donna con occhi luminescenti verdi e dai tratti scheletrici.

Fantasmi di animali

L'apparizione di fantasmi di animali copre una minoranza tra i casi documentati (anche in modo non ufficiale).

Ci sono avvistamenti di fantasmi di animali di tipo mostruoso e decisamente ostile, mentre altri di tipo "gradevole" e decisamente amichevole.
I principali animali visti in questo genere di apparizioni, sono per lo più gatti o cani, o comunque animali domestici.

Fantasmi di persone vive
Nell'immaginario collettivo il fantasma è lo spirito di una persona defunta, tuttavia molti ghost hunter sostengono che è anche possibile avvistare lo spirito di una persona ancora in vita.

Questo avverrebbe quando una persona - a causa di un immediato ed improvviso pericolo - immagina fortemente la sicurezza della propria casa o di un altro luogo a lui familiare.
Da questo fortissimo stress emotivo, lo "sdoppiamento" della propria persona potrebbe apparire sotto forma telepatica ad un altro familiare o amico.

Il termine tecnico per questo tipo di manifestazione è "Proiezione Astrale". Secondo alcune leggende, alcuni medium sarebbero in grado di utilizzare la propria Proiezioni Astrale di proposito. È la teoria alla base dell'ubiquità.

Per lo studioso inglese Andrew Green, queste apparizioni coprirebbero di gran lunga la maggioranza dei casi.

Apparizioni da crisi
Le "apparizioni da crisi" hanno caratteristiche analoghe a quelle delle persone vive. Una persona appena morta potrebbe apparire a familiari ed amici che lo starebbero aspettando, oppure con la quale avrebbe avuto una discussione poco prima del trapasso.

Secondo la parapsicologia questo fenomeno è da attribuirsi alla proiezione telepatica di una persona da parte di un soggetto con forti doti mentali, al quale sarebbe stato molto legato.

Bibliografia

* Maria Fenoglio, Guida ai fantasmi d'Italia. Che cosa sono i fantasmi, come si presentano, dove appaiono. Padova, MEB, 1986.
* Sergio Conti, Uomini e spettri. Milano, Mondadori, 1997.

Filmografia

Molteplici, nel mondo del cinema, le opere che parlano di fantasmi:
*Il carretto fantasma (Körkarlen), di Victor Sjöström, 1921
*Il fantasma galante (The Ghost Goes West), di René Clair, 1935
*Gli scacciafantasmi (Lonesome Ghosts), (cortometraggio Disney) 1937
*Casper il fantasma amichevole (Casper the Friendly Ghost), cartone animato, 1945
*Il fantasma e la signora Muir (The Ghost and Mrs. Muir), di Joseph L. Mankiewicz, 1947
*Le avventure di Ichabod e Mr. Toad (The adventures of Ichabod and Mr. Toad), di James Algar, Clyde Geronimi, Jack Kinney, 1949
*La casa dei fantasmi (House on Haunted Hill), di William Castle, 1959
*I 13 fantasmi (13 Ghosts), di William Castle, 1960
*Questi fantasmi (Questi fantasmi), di Renato Castellani, 1967
*Il fantasma del pirata Barbanera (Blackbeard's Ghost), di Robert Stevenson, 1968
*Un lupo mannaro americano a Londra (An American Werewolf in London), di John Landis, 1981
*Fantasma d'amore (Fantasma d'amore), di Dino Risi, 1981
*La casa stregata (La casa stregata), di Bruno Corbucci, 1982
*Poltergeist - Demoniache presenze (Poltergeist), di Tobe Hooper, 1982
*Ghostbusters - Acchiappafantasmi (Ghostbusters), di Ivan Reitman, 1984
*Ho sposato un fantasma (All of Me), di Carl Reiner, 1984
*Poltergeist II - L'altra dimensione (Poltergeist II: The Other Side), di Brian Gibson, 1986
*Poltergeist III (Poltergeist III), di Gary Sherman, 1988
*S.O.S. fantasmi (Scrooged), di Richard Donner, 1988
*Beetlejuice - Spiritello porcello (Beetlejuice), di Tim Burton, 1988
*High Spirits - Fantasmi da legare (High Spirits), di Neil Jordan, 1988
*I fantasmi non possono farlo (Ghosts Can't Do It), di John Derek, 1989
*Ghostbusters II (Ghostbusters II), di Ivan Reitman, 1989
*Always - Per sempre (Always), di Steven Spielberg, 1989
*Ghost - Fantasma (Ghost), di Jerry Zucker, 1990
*Ghost Dad - Papà è un fantasma (Ghost Dad), di Sidney Poitier, 1990
*Vacanze di Natale '91 (Vacanze di Natale '91), di Enrico Oldoini, 1991
*Mikami Agenzia Acchiappafantasmi (Gōsuto Suīpā Mikami Gokuraku Taisakusen!!), (manga, serie TV, film) di Takashi Shiina, 1991-1995
*The Kingdom - Il Regno (Riget), di Lars von Trier, 1994
*Casper (Casper), di Brad Silberling, 1995
*Poltergeist (Poltergeist: The Legacy), (Serie TV) 1996-1999
*Sospesi nel tempo (The Frighteners), di Peter Jackson, 1996
*The Kingdom 2 (Riget II), di Lars von Trier, 1997
*Ring (Ringu), di Hideo Nakata, 1998
*Spiral (Rasen), di Joji Iida, 1998
*Il mistero di Sleepy Hollow (Sleepy Hollow), di Tim Burton, 1999
*Ring 2 (Ringu 2), di Hideo Nakata, 1999
*The Ring Virus (Ringu), di Kim Dong-bin, 1999
*Il sesto senso (The Sixth Sense), di M. Night Shyamalan, 1999
*Echi mortali (Stir of Echoes), di David Koepp, 1999
*Haunting - Presenze (The Haunting), di Jan de Bont, 1999
*Ring 0: Birthday (Ringu 0: Bāsudei), di Norio Tsuruta, 2000
*Le verità nascoste (What Lies Beneath), di Robert Zemeckis, 2000
*Frequency - Il futuro è in ascolto (Frequency), di Gregory Hoblit, 2000
* (Ju-on), di Takashi Shimizu, 2000
*Ju-on 2 (Ju-on 2), di Takashi Shimizu, 2000
*Harry Potter e la pietra filosofale (Harry Potter and the Philosopher's Stone), di Chris Columbus, 2001 (vedi anche i fantasmi di Harry Potter)
*The Others (Los Otros), di Alejandro Amenábar, 2001
*I tredici spettri (Thirteen Ghosts), di Steve Beck, 2001
*The Ring (The Ring), di Gore Verbinski, 2002
*Dark Water (Honogurai mizu no soko kara), di Hideo Nakata, 2002
*The Eye (Gin gwai), di Oxide Pang Chun e Danny Pang, 2002
*Scooby-Doo (Scooby-Doo), di Raja Gosnell, 2002
*Nave fantasma (Ghost Ship), di Steve Beck, 2002
*La casa dei fantasmi (The Haunted Mansion), di Rob Minkoff, 2003
*Pirati dei Caraibi: La maledizione della prima luna (Pirates of Caribbean: The Curse of the Black Pearl), di Gore Verbinski, 2003
*Two Sisters (Janghwa, Hongryeon), di Ji-woon Kim, 2003
*Angels in America (Angels in America), (Miniserie TV) di Mike Nichols, 2003
*The Grudge (The Grudge), di Takashi Shimizu, 2004
*Kingdom Hospital (Kingdom Hospital), (Serie TV) 2004
*Scooby-Doo 2: Mostri scatenati (Scooby Doo 2: Monsters unleashed), di Raja Gosnell, 2004
*The Eye 2 (Gin gwai 2), di Oxide Pang Chun e Danny Pang, 2004
*The Eye Infinity (Gin gwai 10), di Oxide Pang Chun e Danny Pang, 2005
*Fragile (Frágiles), di Jaume Balagueró, 2005
*Dark Water (Dark Water), di Walter Salles, 2005
*White Noise - Non ascoltate (White Noise), di Geoffrey Sax, 2005
*Medium (Medium), (Serie TV) 2005
*Ghost Whisperer - Presenze (Ghost Whisperer), (Serie TV) 2005
*The Ring 2 (The Ring Two), di Hideo Nakata, 2005
*The Grudge 2 (The Grudge 2), di Takashi Shimizu, 2006
*White Noise The Light (White Noise The Light), di Patrick Lussier, 2007
*The Messengers (The Messengers), di Oxide Pang Chun e Danny Pang, 2007
*The Eye (The Eye), di David Moreau e Xavier Palud, 2008
*La casa delle anime perdute
*The Attic
*The Orphanage (L'orfanotrofio), di Juan Antonio Bayona, 2007

Altri progetti

------------------------------------------------------------------------------
Retrieved on Tue, 06 Oct 2009 15:01:18 from:
  http://it.wikipedia.org/wiki/Fantasma
Licensed under CC-BY-SA, see http://creativecommons.org/licenses/by-sa/3.0/