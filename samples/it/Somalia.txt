La Somalia so-mà-lia (in somalo: Soomaaliya; ) è uno Stato dell'Africa Orientale situata nel corno d'Africa. Confina col Gibuti a nord, con l'Etiopia a ovest e con il Kenya a sudovest; si affaccia a nord sul Golfo di Aden e a est sull'oceano Indiano. Il territorio è in gran parte arido e semi-arido, a eccezione del sud, più fertile.

Storia
La Somalia come stato indipendente nacque nel 1960, dall'unificazione di Somalia Italiana e della Somalia Britannica. Dopo l'indipendenza, il paese ha attraversato numerose difficoltà politiche e sociali e a partire dagli anni ottanta si trova in una condizione di guerra civile permanente.

Attualmente la Somalia è composta da 5 Stati Autonomi all'interno della Somalia stessa e dalla Repubblica Autonoma Indipendente del Somaliland che sta cercando di staccarsi dalla Somalia (con la quale si era unita nel 1960 per formare la Grande Somalia) richiedendo un riconoscimento internazionale.

Gli Stati Autonomi all'interno della Somalia:
* Galmudug
* Maakhir
* Northland
* Jubaland (o Oltregiuba)
* Puntland
* Somaliland (di fatto Repubblica Autonoma Indipendente)

Le origini ed il periodo coloniale

La storia dell'attuale territorio della Somalia risale all'antichità, quando la regione fu conosciuta
attraverso gli antichi egizi. Fra il II e il III secolo d.C. varie parti del territorio furono inglobate nel regno etiope di Aksum. Poco tempo dopo, alcune tribù arabe si stanziarono non molto distante dalla costa del Golfo di Aden e lì formarono un sultanato che aveva come capitale il porto di Zeila. Allo stesso tempo il paese si islamizzò a causa degli sciiti provenienti dalla Persia. Nonostante ciò, gli abitanti mantennero le loro lingue ancestrali al posto di adottare l'arabo.

A partire dal tredicesimo secolo, somali e pastori nomadi stabilitosi nel nord del Corno d'Africa, cominciarono a emigrare in direzione dell'attuale regione della Somalia. Prima i Galla, pastori e agricoltori, avevano iniziato la loro migrazione dall'Ogaden e l'Abissinia. Tutti questi popoli si installarono definitivamente sul territorio. Alcuni popoli arabi provarono ad appropriarsi del territorio, fra questi i sultani di Zanzibar che giunsero ad impadronirsi delle coste. Molti somali si dispersero nel territorio, specialmente in prossimità dell'Abissinia.

L'anno 1884 pose fine a un lungo periodo di pace. Con la Conferenza di Berlino, iniziò una lungo lotta sanguinosa in cui tre stati si contendevano la Somalia. L'Italia, la Gran Bretagna e la Francia si spartirono il suo territorio nel tardo XIX secolo.

I britannici stabilirono il Protettorato della Somalia Britannica nel 1886 dopo la ritirata dell'Egitto e il trattato con il clan Warsangeli. L'Egitto tentava di impedire l'espansione coloniale europea nell'Africa nordorientale. L'area meridionale, occupata dall'Italia nel 1892, divenne nota come Somalia Italiana. La parte più settentrionale del territorio fu data alla Francia, che stabilì la Somalia Francese, costituita dai territori di Afars e Issas.

La Guerra somala per la Resistenza Coloniale (1898-1920) fu guidata dal poeta, studioso e politico somalo Mohammed Abdullah Hassan. La guerra terminò con il bombardamento da parte della RAF del forte di Sayid, che causò una grande perdita di militari e civili somali.

L'indipendenza delle colonie fu ottenuta nel 1960: Somalia Italiana e Somalia Britannica divennero parte dell'attuale stato unendosi subito. Lo stato del Gibuti, l'ex Somalia Francese, divenne indipendente nel 1977.

Dal 1960 al 1969: la guerra con L'Etiopia
Nel 1964 e nel 1977 la Somalia combatte due guerre contro l'Etiopia (governata da cristiani). Le guerre non erano tuttavia di matrice religiosa, ma territoriale.
Era infatti conteso il territorio che era popolato da somali ma rimasto all'Etiopia in seguito alla divisione delle terre colonizzate effettuata dalla Gran Bretagna nella seconda metà dell'Ottocento. Il territorio di Ogaden è rimasto poi all'Etiopia ed il governo somalo ha successivamente deciso di abbandonarne la rivendicazione.

Dal 1969 al 1991: la dittatura di Siad Barre
Nel 1969, un colpo di stato militare, ai danni del presidente della Repubblica Ali Scarmarke Abdirashid, portò al potere il generale Siad Barre. Fra la fine degli anni settanta e l'inizio degli anni '80 iniziarono a formarsi organizzazioni di guerriglia ostili al regime di Barre. Ebbe così inizio un'epoca di guerra civile intermittente che, sebbene con diversi contendenti, perdura ancora oggi. Nel 1991 Barre fu estromesso; la lotta per il potere che ne seguì contrappose diversi gruppi tribali, in un nuovo crescendo di violenza accompagnato peraltro da una terribile carestia. Nello stesso anno, l'ex Somaliland annunciò la propria secessione, un evento che diede origine a nuovi scontri...

Dal 1991 al 2004: il caos ed il fallimento della missione ONU
Il conflitto divenne sempre più confuso e violento, culminando nella Battaglia di Mogadiscio, che aumentò l'ostilità della popolazione locale. Gli americani si ritirarono nei primi mesi del 1994, provocando il fallimento della missione UNOSOM. Nel 1995 l'ONU, incapace di far fronte alla situazione, ritirò le proprie forze (nella missione "Restore Hope", partecipava anche l'Italia).
Il periodo fu caratterizzato dalle violenze dei "Signori della guerra", i temibili capi-clan che sottomisero la popolazione e che costrinsero alla fuga, nel 1994, anche i caschi blu dell'ONU e i marine americani. Essi imperversarono per anni in gran parte del sud del Paese (la zona fertile ed agricola della Somalia).

Verso la fine degli anni novanta ci fu un momento di scambi diplomatici importante, che incluse un accordo fra ventisei fazioni (1997), la Conferenza di pace di Gibuti (2000), e la Conferenza di pace di Mbagathi (2002).

Dal 2004 al 2006: il governo di transizione, le Corti Islamiche e l'intervento dell'Etiopia

Nel 2004 il processo di pacificazione sembrava avviarsi alla conclusione; fu eletto dalla IGAD (l'organizzazione politico-commerciale formata dai paesi del Corno d'Africa) un parlamento federale e furono nominati un presidente ad interim (Abdullahi Yusuf Ahmed) e un governo, il Governo Federale di Transizione somalo (Tfg) (con Primo Ministro Mohamed Mohalim Gedi). Queste deboli istituzioni tuttavia non riuscirono a rendere effettivo il loro potere e a governare davvero il paese, anche a causa dell'opposizione dei "signori della guerra" di Mogadiscio, quasi tutti componenti del governo stesso.

Infatti né il Parlamento,né tanto meno il Governo sono stati eletti, bensì sono usciti da una trattativa durata due anni in Kenya tra i vari signori della guerra. Era la 14° conferenza di "pace" in cui, per esigenza di Ordine Nuovo, sono intervenuti sia gli USA, direttamente e tramite l'Etiopia, sia l'UE.

Proprio per questa non trascurabile presenza i vari signori si sono accordati per creare una parvenza di governo, e Mr. Yusuf, il più potente signore della guerra, è stato nominato Presidente. In ogni caso, aldilà della facciata concorde, nessun signore della guerra era disposto a lasciare il proprio feudo e consegnarlo ad un altro signore con cui era in guerra da 16 anni.

Nel febbraio del 2006, dopo 16 anni di guerra tra di loro, improvvisamente e stranamente i "signori della guerra" iniziarono una guerra contro Al qaeda, attaccando alcuni integralisti islamici nella capitale. La popolazione fu incapace di fermarli, e furono colpiti molti islamici integralisti inoffensivi (autorità religiose o persone molto legate all'islam) colpevoli solo di essere presunti affiliati ad Al qaeda. La stessa popolazione si schierò a favore degli integralisti colpiti.

Una nuova crisi giunse nell'estate del 2006; le milizie controllate dalle Corti islamiche (sostenute, secondo l'ONU, da Iran, Libia e Arabia Saudita) scacciarono da Mogadiscio, con l'appoggio della popolazione civile, i signori della guerra e presero il controllo della parte centro-meridionale del Paese. Per contrastare la loro avanzata e impedire il rovesciamento del governo provvisorio somalo internazionalmente riconosciuto, l'esercito etiope entrò in soccorso dell'esercito governativo somalo, sostenuto anche da Uganda, Yemen e Kenya. Il governo provvisorio si rifugiò a Baidoa (a circa 250 chilometri da Mogadiscio), perdendo il controllo della capitale.

Per ben due volte si tentò, vanamente, di trovare un accordo tra Corti islamiche e governo provvisorio, sotto la mediazione di IGAD, Lega araba e ONU. Il governo transitorio ha sempre avuto l'appoggio dell'Etiopia, allo scopo di essere difeso dagli eventuali attacchi della Unione delle Corti islamiche.

Il 14 agosto 2006 Galmudug si auto-dichiarò uno Stato all'interno della Somalia.

Nella seconda metà del 2006 le Corti islamiche riuscirono a riportare una relativa pace nelle città e nelle regioni che governavano (Mogadiscio compresa): scesero i prezzi di molti beni di prima necessità, e riaprirono perfino, dopo undici anni, il porto e l’aeroporto. Ma tutto questo venne ottenuto grazie a esecuzioni sommarie e a gravi riduzioni delle libertà (come la chiusura dei cinema).

Il governo transitorio stabilì poi un'alleanza con l'amministrazione autonoma del Puntland, allo scopo di contrastare l'avanzata delle milizie delle Corti islamiche verso le città di Baidoa e Galcayo. Le milizie dell'Unione costituirono una minaccia per la Repubblica autonoma del nord-ovest e per lo stesso Puntland (regioni non riconosciute dalla comunità internazionale, e tuttavia rispettate in Somalia, grazie ai loro governi stabili). Tali territori avevano inoltre infrastrutture pienamente operative (tra cui porti e aeroporti).

Così, nel dicembre 2006 il Consiglio di Sicurezza dell’ONU approvò la risoluzione 1725, che diede il via libera formale (revocando l'embargo delle armi al governo federale) a una forza internazionale regionale con il compito di “monitorare e mantenere la sicurezza a Baidoa”, permettendo di fatto alle istituzioni transitorie di riarmarsi. Pochi giorni dopo si riacutizzarono gli scontri tra le milizie delle Corti islamiche e le truppe fedeli al governo provvisorio di Baidoa (sostenute militarmente dall'Etiopia). Sul finire dello stesso mese, le truppe etiopi, intervenute pesantemente a sostegno del governo di Baidoa, entrarono nella capitale somala dopo pochi ma violentissimi giorni di guerra, provocando migliaia di morti e suscitando la ferma disapprovazione di Unione Africana, Lega Araba ed IGAD.

Dal 2007 ad oggi: la tragedia umanitaria
Il 9 gennaio 2007 gli Stati Uniti entrarono militarmente nel conflitto, a supporto dell'esercito etiope e con il sostegno del presidente e del governo somalo, causando la morte di numerosi civili ricevendo dure critiche dall'Unione Europea e dall'ONU. Sono stati colpiti numerosi villaggi nel sud del paese, in cui (secondo i militari americani), si sarebbero rifugiati esponenti di Al qaeda. Pochi giorni dopo, i signori della guerra (tra cui Mohamed Qanyare Afrah, del clan dei murursade, e Mussa Sudi Yalaow, a capo degli Abgal/daud) accettarono di disarmare le loro milizie e di entrare nel nuovo esercito nazionale. Nello stesso periodo, il parlamento sfiduciò il suo portavoce (Sharif Hassan Shek Aden), ritenuto troppo vicino alle Corti Islamiche.

Nei primi giorni del mese di marzo, sono giunte a Mogadiscio le truppe ugandesi della missione di pace dell’Unione africana (Amisom, African Mission to Somalia) incaricate dall'Unione Africana di controllare la capitale e contrastare il ritorno delle milizie islamiche. Nonostante fosse atteso per i mesi successivi l'arrivo nel Paese del resto dei "caschi verdi" (con truppe provenienti da Nigeria, Ghana, Malawi e Burundi), il solo contingente ugandese è rimasto per tutto il 2007 in territorio somalo.

Nonostante l'arrivo delle truppe ugandesi, gli scontri sono aumentati di intensità (anche contro gli stessi "caschi verdi"). La situazione a Mogadiscio è precipitata nel caos come non accadeva da anni, con il perdurare di violenti scontri tra truppe etiopi, governo di transizione e nuovamente i signori della guerra da un lato e milizie islamiche dall'altro.

Nel maggio 2007, l'ONU ha annunciato che il governo somalo ha accettato di nominare la commissione di inchiesta che indagherà sui crimini dei guerra commessi nel corso degli scontri del mese di aprile tra le truppe governative appoggiate dall'esercito etiope ed i ribelli appoggiati da miliziani delle Corti islamiche.

Alla fine di luglio 2007, il lieve miglioramento della situazione ha consentito il rientro di 125.000 sfollati. Tuttavia, i combattimenti non sono cessati, e la Conferenza di Pace e Riconciliazione pare non avere alcun effetto. Ancora da risolvere è la questione del Somaliland, stato autoproclamatosi indipendente.

Nell'autunno del 2007 la situazione è drammaticamente precipitata. A Mogadiscio (in preda a caos, violenze ed epidemie) si è in piena catastrofe umanitaria, e gli sfollati hanno raggiunto quota un milione nel solo anno in corso. Le truppe etiopi continuano a imperversare ed a scontrarsi con i ribelli armati, mentre il contingente militare ugandese appare incapace di opporre la minima resistenza.

Nel gennaio 2008 il nuovo primo ministro Nur Hassan Hussein eletto a novembre 2007, dopo le dimissioni di Mohamed Mohalim Gedi, è giunto per la prima volta a Mogadiscio. Sempre nel gennaio 2008, sono giunti in Somalia 440 soldati del Burundi a rafforzare il contingente di pace dell'Unione Africana.

Nel giugno 2008 è stata concordata la firma di un accordo tra governo somalo, parte dell'opposizione ed Etiopia. Le fasi previste nell'accordo sono la fine degli scontri armati, l'ingresso delle forze internazionali ed il ritiro dei militari etiopi. Le fasi descritte saranno seguite ed implementate da due commissioni. Per pervenire a tale accordo, a differenza che nei precedenti tentativi, sono state coinvolte le realtà moderate collegate alle corti islamiche.

Il 29 dicembre 2008 il presidente Abdullahi Yusuf Ahmed ha rassegnato le sue dimissioni. Ha motivato questa decisione con l'impossibilità di portare la Somalia in una fase di pacificazione ed accordo tra le parti. Inoltre ha criticato duramente la comunità internazionale per il mancato sostegno economico, senza il quale non sarebbe stato possibile formare un esercito in grado di fronteggiare le corti islamiche e gli altri gruppi che si contendono il potere.
Aden Mohamed Nur, presidente del parlamento, ha assunto così a interim la funzione di presidente di uno stato che di fatto dal 1991 non esiste.

Il 31 gennaio 2009 il leader di una fazione moderata dell'Unione delle Corti Islamiche Sheikh Sharif Sheikh Ahmed è stato eletto capo del governo federale di transizione. Sharif, leader dell'Alleanza per la ri-liberazione della Somalia (ARS), ha sconfitto il primo ministro Nur Hassan Hussein appoggiato della comunità internazionale, e il generale Maslah Mohamed Siad, figlio dell'ultimo presidente della Somalia prima della guerra, Siad Barre.

Geografia

La Somalia è situata sulla costa orientale dell'Africa a nord dell'Equatore fra il Golfo di Aden a nord; e l'Oceano Indiano a est. Con l'Etiopia, l'Eritrea e il Gibuti è spesso considerata parte del Corno d'Africa. Confina con il Gibuti a nord-ovest, con l'Etiopia a ovest e con il Kenia a sudovest.

Morfologia
Il territorio della Somalia presenta una parte settentrionale montuosa che si abbassa gradualmente fino all’ Oceano Indiano fino ad arrivare ad una pianura costiera.

Montagne
*Shimbiris, 2.547 m s.l.m.
*Surud Ad, 2.408 m s.l.m.

Isole
*Isole Giuba

Idrografia
Nonostante il corso dei fiumi sia di carattere torrentizio, ve ne esistono due principali: Giuba e Uebi Scebeli.

Clima
La costa nord della Somalia è calda e umida; l'entroterra ha una temperatura media fra le più alte del mondo. A est, sull'oceano, il clima è più mite. In prossimità dell'Acrocoro Etiopico, in Somaliland, il clima è nettamente più mite compreso fra i 10 e i 30 °C.

Popolazione

La densità di popolazione della Somalia è di 17ab/km&sup2;.

La società è organizzata secondo il sistema delle tribù, spesso contrapposte le une alle altre ma al tempo stesso legate da un sentimento evidente di identità nazionale (o etnica). L'epoca coloniale e post-coloniale ha tuttavia distrutto alcuni dei presupposti fondamentali della società tradizionale somala (per esempio il ruolo degli anziani come mediatori dei conflitti).

Anche a causa della guerra civile, la Somalia è terra di emigrazione, sia verso l'Europa che verso il Sudafrica. Alla fine del 2006 si sono registrati fenomeni di intolleranza nei confronti della comunità somala a Città del Capo.

Demografia

Etnie
Da un punto di vista etnico il paese è molto omogeneo: ben il 95% della popolazione è costituita da Somali. Gruppi etnici minori sono i Bantu, i Pigmei, gli Arabi, gli Indiani, i Pakistani e gli europei.

Religione
Una omogeneità ancora maggiore si registra sul piano religioso, con una percentuale di musulmani pari a oltre il 99%.
La piccolissima Chiesa cattolica somala è costituita dalla diocesi di Mogadiscio.
Nel Paese la libertà religiosa è repressa. L’ordinamento prevede, infatti, la pena di morte per apostasia.

Lingue
La lingua più diffusa è il somalo, una lingua cuscitica; diffusi anche l'arabo e (nella generazione anziana) l'italiano.

Ordinamento dello stato
Suddivisioni storiche e amministrative

La Somalia è divisa in 18 regioni dette Gobolka al singolare, al plurale Gobollada.
a sua volta ogni regione è suddivisa in province.
#Awdal
#Bakool
#Banaadir
#Bari
#Bay
#Galguduud
#Gedo
#Hiiraan
#Jubbada Dhexe
#Jubbada Hoose
#Mudug
#Nugaal
#Sanaag
#Shabeellaha Dhexe
#Shabeellaha Hoose
#Sool
#Togdheer
#Woqooyi Galbeed

Città principali

Le principali città, situate sulla costa, o dove il clima è più mite, sono Mogadiscio (la capitale), Hargeisa, Merca, Berbera e Chisimaio.

Istituzioni
Istruzione
Formalmente, la scuola dell'obbligo dura fino a 14 anni. La povertà e l'insicurezza sociale impediscono la messa in atto concreta di questo obbligo, a eccezione di alcune zone urbane. Il tasso di alfabetizzazione si attesta intorno al 24% (si noti che il somalo è lingua scritta solo dal 1972). Dal 1969 esiste un'università nazionale, l'Università nazionale somala, che aveva come lingua ufficiale l'italiano, poi sostituito dal somalo. Gli studenti universitari oggi sono meno di 20.000.

Sanità
Il sistema sanitario pubblico è completamente distrutto; la maggior parte delle strutture esistenti sono operate da volontari di ONG straniere. Complessivamente, in Somalia c'è un medico ogni 15.000 persone.

Politica
Il Paese dal 1986 è membro all'Autorità intergovernativa per lo sviluppo, organizzazione politico-commerciale formata dai paesi del Corno d'Africa.

La condizione di guerra civile del paese impedisce di definirne in modo chiaro la struttura politica: le ultime elezioni regolari si sono tenute infatti nel 1984. Dopo la fuga di Barre (nel 1991), la Somalia è caduta nell'anarchia.

Dal 2004 è stato costituito il Governo Federale di Transizione somalo (Tfg), istituzione piuttosto debole ma riconosciuta dalla comunità internazionale. Tale governo è tuttora contrapposto alle Corti islamiche, che controllano vaste zone del Paese.

All'interno della Somalia ci sono quattro Stati che si sono autodichiarati indipendenti, internazionalmente non ricosciuti, eccetto per il Somaliland visto che intrattiene dei contatti politici con il Regno Unito, Ruanda, Norvegia, Etiopia, Kenia, l'Irlanda e l'Unione Europea (il 17 gennaio 2007 ha inviato una delegazione per gli affari africani per discutere su una futura cooperazione tra UE e Somaliland). Il 29 e 30 gennaio 2007 il ministro degli esteri dell'Unione Africana cercherà di far riconoscere il paese internazionalmente.

Quelli che seguono sono gli Stati che si sono dichiarati indipendenti o autonomi all'interno della Somalia:

* Galmudug (Stato autonomo all'interno della Somalia dal 2006)
* Maakhir (Stato autonomo all'interno della Somalia dal 2007)
* Northland (Stato autonomo all'interno della Somalia dal 2008)
* Puntland (Stato autonomo all'interno della Somalia dal 1998)
* Somaliland (Stato autoproclamatasi indipendente dalla Somalia dal 1991)

Economia

La Somalia è uno dei paesi più poveri del mondo; in sostanza, essa dipende quasi totalmente dagli aiuti umanitari. Nel 2001 l'indice di sviluppo umano (ISU) calcolato dal National Human Deplovment Report, è stato di 0,284; questo dato posiziona la Somalia tra le 5 nazioni meno sviluppate nel mondo. Tuttavia non ci sono stime aggiornate.

L'ISU ha comunque fatto registrare un lieve miglioramento negli ultimi anni. L'economia si basa soprattutto sull'allevamento nomade e sulla produzione agricola. Le rimesse degli emigranti che giungono in Somalia ogni anno vanno dai 300 ai 500 milioni di dollari.

Prodotto Nazionale Lordo: 600$ pro capite (159° posto della classifica mondiale).
Bilancia dei pagamenti: - 157 milioni di $.
Inflazione: 81,9%.
Disoccupazione: n.d.
Popolazione attiva:
*Settore primario: 65%
*Settore secondario: 10%
*Settore terziario: 25%

Risorse
Produzione di energia elettrica: 70.000 kw.
Pesca: 15.500 tonnellate.
Petrolio: non produttore, raffinazione 10.000 b/g.
Allevamento: pecore 13,5 milioni, capre 12,5 milioni, bovini 5,3 milioni, cammelli 10 milioni.
Minerali: sale, stagno, zinco, rame, gesso, uranio, manganese, ferro.

Importazioni
Kenya 23%; Gibuti 17%; Bielorussia 10%; Arabia Saudita 8%; Brasile 7%; altri 35%.

Trasporti
Il 50% circa dei somali hanno mantenuto il tradizionale stile di vita nomade e il dromedario come principale mezzo di trasporto. I trasporti su ruote non sono, di conseguenza, molto sviluppati. Complessivamente, la rete stradale conta circa 6.199 km; non esistono autostrade né ferrovie.

La compagnia aerea nazionale è la Mogadiscio International.

Turismo
La permanente situazione di crisi politica nel paese ha impedito lo sviluppo del turismo. In prospettiva, il Paese dispone certamente di risorse che potrebbero essere valorizzate in questo senso (tra l'altro, le grandissime spiagge bianche sull'Oceano Indiano, l'ambiente incontaminato delle Isole Bagiuni e le vaste distese di savana).

Comunicazioni
La partecipazione dei somali a internet è in costante aumento, prevalentemente da parte dei somali espatriati all'estero. I siti internet somali, che fino a qualche anno fa erano una ventina, sono diventati parecchie centinaia, a dispetto della scomparsa della Somalia dalla scena internazionale.

La maggior parte dei siti somali sono in lingua somala ed inglese. Sono centrali le sezioni dedicate alla letteratura e alla poesia somala. Anche la tradizione orale somala è molto presente in internet, in particolare grazie a Youtube o all'uso di file audio.

Siti d'informazione

Tra i siti di informazioni è importante tener presente quello dell’Integrated Regional Information Network (IRIN) che contiene notizie, analisi e approfondimenti a cura dell’UN Office for the Coordination of Humanitarian Affairs e fornisce dettagliate informazioni per paesi e regioni, su politica, economia, questioni sociali. Le pagine sulla Somalia sono molto aggiornate.

All Africa è tra i principali repertori di notizie sull’Africa per quantità e qualità. Dal sito è possibile consultare informazioni provenienti da oltre 300 fonti; la ricerca è divisa per argomento e paese.

La BBC dedica all’Africa e alla Somalia un accurato servizio d'informazione, sempre molto aggiornato.

Per ulteriori approfondimenti è possibile visitare il recente Somali Pressreview, raccolta di notizie provenienti da fonti prevalentemente somale.

Per la libertà d’espressione in Somalia possono essere visitate le pagine dell’UNESCO e dell’International Freedom of Expression Eschange.
Reporter sans frontières pubblica un rapporto annuale sulla Somalia.

Siti di enti governativi e organizzazioni non governative

L’Index on Africa, creato dal Norvegian Council for Africa (NCA) e finanziato dal ministero degli Affari esteri norvegese è un ottimo repertorio che mette a disposizione dell’utente oltre 4.000 link. La ricerca per paese permette una navigazione attraverso un’attenta scelta delle risorse e un’accurata suddivisione per categorie. Interessante la ricerca per paesi, argomenti e news.

Eldis, ospitato dallo Institute of Development Studies del Sussex, è il più importante repertorio internazionale che si occupa di sviluppo internazionale.
Eldis è finanziato dalle agenzie per la cooperazione svedese (Sida), norvegese (Norad), svizzera (SDC) e inglese (DFID). La ricerca per “profilo paese” e per “argomento” è estremamente precisa e affidabile. Eldis raccoglie oltre 18.000 documenti full text. Le 24 Eldis resource guides offrono un accesso veloce a documenti, organizzazioni, temi di ricerca, discussioni. Da Eldis si accede anche alla British Library for Development Studies (BLDS). La sezione sulla Somalia raccoglie le seguenti sottocategorie: agricoltura, aiuto, educazione, ambiente, genere, governance, salute, Hiv-AIDS, commercio.

Ambiente
Solo lo 0,3% del territorio appartiene formalmente ad aree naturali protette, ma non esiste un reale controllo ambientale. Alcune fonti sostengono che la Somalia sia utilizzata come discarica di rifiuti speciali estremamente pericolosi e altrettanto costosi da smaltire legalemente.

Letteratura e Arte
* Nuruddin Farah

Sport
Uno degli sport maggiormente diffusi è il calcio.

Tradizioni
La Bandiera
Le cinque punte della stella rappresentano i territori abitati da somali: l'ex Somalia italiana, quella britannica, Gibuti, l'Ogaden e il Nord del Kenia.

Note

Bibliografia

* Muhyidin Ahmed Abdi, Michele Lanna,Giovanna Palermo, Somalie. Dalla società pastorale al conflitto interclanico. Una lettura socio-giuridica, Edizioni Labrys, 2008.

Il riferimento principale per chi debba ricercare materiale sulla Somalia/Somaliland è quello fornito dai grandi repertori ospitati dalle università e istituzioni di ricerca nordamericani ed europei.''

L’African Studies Internet Resources, ospitato dalla Columbia University di New York si distingue per la qualità e la quantità di informazioni sempre molto aggiornate, presenta un'interfaccia utente elegante e diretta, permette una navigazione efficace e veloce. Le risorse presenti nel repertorio sono accuratamente raccolte e selezionate da Josaph Caruso, bibliotecario del dipartimento di African Studies della Columbia University, che ha dato al sito una veste prevalentemente “researh oriented”. Con estrema faciltà si accede ai cataloghi online delle principali biblioteche che si occupano di Africa, ad un vasto repertorio di bibliografie ragionate, a numerose riviste scientifiche di African Studies nel mondo e su seminari e conferenze, e un repertorio internazionale di esperti di African Studies. I materiali dell’African Studies Internet Resources sono organizzati per: Regioni, Paesi, Organizzazioni, Argomenti. Esiste una sezione “Somalia and Somaliland”.

Un altro must per chi fa ricerca sull’Africa è African South of the Sahara della Stanford University, curato da Karen Fung. La ricerca è possibile per paesi, regioni e argomenti. L’area d’interesse, quella della Somalia/Somaliland, è curata con precisione ed efficacia. Interessante è il link alle Somalia News.

* Mauri, Arnaldo,"Somalia". G. Dell'Amore, Africa Banking Systems, Finafrica, Milano.

Voci correlate
*Letteratura somala
*Igiaba Scego
*Ali Scarmarke Abdirashid
* La diaspora del Corno d'Africa

Altri progetti

Collegamenti esterni
* Transitional Federal Government of the Somali Republic
* Puntland State of Somalia
* GalMudug State of Somalia - sito non ufficiale
* Republic of Somaliland
Info turistiche
* Scheda della Somalia dal sito Viaggiare Sicuri - Sito curato dal Ministero degli Esteri Italiano e dall'ACI

------------------------------------------------------------------------------
Retrieved on Mon, 05 Oct 2009 15:13:53 from:
  http://it.wikipedia.org/wiki/Somalia
Licensed under CC-BY-SA, see http://creativecommons.org/licenses/by-sa/3.0/