La Torre di Londra (in inglese Tower of London) è un complesso costruito nel medioevo e composto da diversi edifici fortificati che nel tempo sono stati usati come fortezza, polveriera, palazzo reale e prigione per detenuti di famiglie nobili.
La Torre di Londra è protetta dai beefeaters.
È annoverata fra i patrimoni dell'umanità dell'UNESCO dal 1988.
Storia
La Torre di Londra è stata fondata nel 1078, quando Guglielmo il Conquistatore ordinò che la "Torre Bianca", venisse costruita all'interno delle mura nella zona SE, adiacente al Tamigi. Questa serviva sia per proteggere i Normanni dalla gente della “City of London” sia per proteggere la città stessa dagli invasori esterni.
William ordinò che la torre venisse costruita in pietra di Caen, importata dal Nord della Francia, e nominò architetto il vescovo di Rochester Gundulf.

Alcuni scrittori, tra i quali Shakespeare, nella sua tragedia Riccardo III, ipotizzano che originariamente la Torre di Londra sia stata costruita da Giulio Cesare. Questa ipotetica origine Romana è tuttavia una leggenda.

Nel XII secolo, re Riccardo Cuor di Leone circondò la torre bianca con della mura e fece costruire un fossato che riempì con l’acqua del Tamigi. Il fossato non fu particolarmente utile fino a quando Enrico III, nel XIII secolo, utilizzò una tecnica Olandese nella costruzione dei fossati; egli
inoltre rafforzò notevolmente le mura estendendone il perimetro, nonostante le proteste dei cittadini di Londra.
Enrico III trasformò la torre nella principale residenza reale.

La fortificazione fu completata tra il 1275 e il 1285 da Edoardo I il quale costruì la cinta di mura esterne, che incorporava completamente quella interna, creando quindi una doppia barriera difensiva. Chiuse il precedente fossato per scavarne uno nuovo all’esterno delle nuove mura.

La torre rimase la residenza fino ai tempi di Oliver Cromwell, il quale demolì la sontuosa residenza.

Menagerie
Una Menagerie Reale fu costruita all'interno della torre nel XIII secolo durante il regno di Re Giovanni d'Inghilterra, e fu probabilmente popolata con animali di una precedente managerie iniziata nel 1125 da Enrico I al Blenheim Palace di Woodstock (Oxfordshire).

La sua origine è spesso fatta risalire al 1235, quando Enrico III ricevette 3 leopardi (così furono registrati, probabilmente si trattava di 3 leoni) come regalo di nozze da Federico II del Sacro Romano Impero. Nel 1264, furono spostati nel Baluardo, il quale fu puntualmente rinominato la Torre del Leone, vicino all'entrata occidentale. Fu aperta come spettacolo occasionale al pubblico durante il regno di Elisabetta I. Un teschio di leone è stato datato al carbonio tra il 1280 e il 1385.

Dal 1804, fu aperta regolarmente al pubblico. Questo fu il luogo in cui William Blake probabilmente si ispirò per il suo poema "The Tyger". L'ultimo direttore della managerie, Alfred Cops, assunse il ruolo nel 1822. Trovando la collezione in uno stato disastroso, dovette ricostituirla ed inoltre produsse un catalogo scientifico illustrato. La managerie non resistette all'avvento del nuovo "London Zoo", da un lato per ragioni commerciali e dall'altro per le proteste degli animalisti, gli animali furono trasferiti nel nuovo zoo.
L'ultimo animale fu trasferito nel 1835, e gran parte della "Lion Tower" fu demolita, tuttavia è rimasta la porta dei leoni (Lion Gate).

I Corvi

È comunemente risaputo che ci sono sempre stati almeno sei corvi all'interno della residenza.
Si sostiene che Carlo II ordinò la loro rimozione in seguito alle proteste dell’astronomo reale John Flamsteed, il quale lamentava disturbi nelle osservazioni dovuti al passaggio dei corvi. Tuttavia, non furono eliminati perché a Carlo fu riferita una leggenda secondo la quale se tutti i corvi avessero lasciato la Torre di Londra, la Torre Bianca, la Monarchia, e l’intero regno sarebbero caduti. Carlo non se la sentì di sfidare il fato e decise di spostare l’osservatorio a Greenwich.

Tuttavia, le ricerche di Geoff Parnell, lo storico ufficiale della torre, hanno trovato che i primi documenti riguardanti i corvi nella torre risalgono al 1895.

A dispetto della leggenda, alla fine della Seconda Guerra Mondiale la torre era completamente priva di corvi, i quali erano stati uccisi dallo shock subito durante i bombardamenti. Negli archivi della torre è chiaramente riportato che “non ne è rimasto nemmeno uno”. Comunque, prima della riapertura al pubblico della torre il 1 gennaio 1946, ci si assicurò che una nuova comunità di corvi fosse presente.

Attualmente ci sono nove corvi, le cui ali sono state sfoltite per evitare che volino via, essi sono accuditi dai “Ravenmaster” un compito assegnato a uno dei Yeomen Warders.

Prigionieri nella Torre

La Torre fu utilizzata come prigione per personaggi di alto rango e per dissidenti religiosi. Questi personaggi importanti erano incarcerati in condizioni di relativo comfort. Viceversa i dissidenti religiosi erano trattati più severamente e spesso torturati.

Il primo prigioniero fu Ranulf Flambard, vescovo di Durham, nel 1100 il quale fu riconosciuto colpevole di esorcismo. Ironia della sorte, fu uno dei responsabili dei vari miglioramenti apportati alla torre dopo che il primo architetto Gundulf ritornò a Rochester.

Altri prigionieri illustri sono stati:

* John Baliol Re di Scozia
* Davide II di Scozia
* Giovanni II di Francia
* Enrico VI d'Inghilterra fu imprigionato nella torre, dove fu assassinato il 21 maggio del 1471. Una popolare leggenda accusa Riccardo Duca di Gloucester della sua morte.
* Margaret of Anjou, moglie di Enrico VI.
* Tommaso Moro
* Anna Bolena
* Sir William de la Pole
* Elisabetta I d'Inghilterra, imprigionata per due mesi nel 1554 per il suo presunto coinvolgimento nella “Wyatt's Rebellion”.
* John Gerard, S.J.
* Walter Raleigh
* Niall Garve O'Donnell
* Guy Fawkes
* Johan Anders Jägerhorn
* Lord George Gordon

Esecuzioni

I criminali non appartenenti alla classe nobiliare, venivano solitamente impiccati in esecuzioni pubbliche all'esterno della torre.
Diversi detenuti di alto rango, come ad esempio Tommaso Moro, vennero giustiziati sulla "Tower Hill". Sette nobili, tra cui cinque donne, furono decapitati, lontano da occhi indiscreti, all'interno del complesso e sepolti nella cappella reale di "St Peter ad Vincula".

I nomi dei dei sette nobili giustiziati per tradimento sono:
* William Hastings, (1483)
* Anna Bolena, (1536)
* Margaret Pole, VIII contessa di Salisbury, (1541)
* Caterina Howard, (1542)
* Jane Boleyn, (1542)
* Lady Jane Grey, (1554)
* Robert Devereux, (1601)

La Regina Anna Bolena, decapitata nel 1536 per tradimento contro Re Enrico VIII, si dice venga spesso avvistata mentra cammina attorno alla torre con la testa sotto braccio.

George, Duca di Clarence, fratello di Edoardo IV d'Inghilterra, è stato giustiziato nella torre per tradimento nel febbraio del 1478, ma non per decapitazione (e probabilmente nemmeno per affogamento in una botte di Malvasia, come scrisse Shakespeare). Quando Edoardo IV morì, lasciò due giovani eredi: "I Principi della Torre". Suo fratello Richard, il Duca di Gloucester, fu proclamato reggente, fino a quando il più grande dei due figli, Edoardo V, non avrebbe avuto l'età per regnare.

Secondo Tommaso Moro nel suo "Storia di Riccardo III", Riccardo assoldò un killer per ucciderli, una notte, i due principi furono asfissiati con i loro cuscini.
Molti anni più tardi furono ritrovati dei resti sepolti ai piedi di una scala nella Torre, i quali furono identificati come quelli dei due principi.
Riccardo fu incoronato Re Riccardo III d'Inghilterra.

L’esecuzione più recente nella Torre fu quella della spia tedesca Josef Jakobs il 14 agosto 1941.

Torture

Tra gli strumenti di tortura utilizzati nella Torre troviamo la Cicogna e la Ruota.
Dagli archivi Anne Askew risulta esser stata l’unica donna sottoposta a tortura. Fu arrestata nel 1546 con l’accusa di eresia. A Sir Anthony Kingston, ufficiale della Torre di Londra, fu ordinato di torturare Anne nel tentativo di costringerla a rivelare i nomi degli altri Protestanti.
Anna è stata torturata con la Ruota. Kingston fu così impressionato dal coraggio e dall’atteggiamento di Anne, che si rifiutò di proseguire con le torture.

Storia Recente

L’utilizzo militare della Torre come fortificazione, così come accadde per molti altri castelli, divenne obsoleto con l’introduzione dell’artiglieria, nel 1830 i fossati furono svuotati.

Tuttavia la Torre rimase, fino al 1855, il quartier generale dell’ “Board of Ordnance” (un particolare corpo militare britannico, con lo scopo di creare, testare e produrre nuovi armamenti). Inoltre la Torre fu occasionalmente utilizzata come prigione, soprattutto durante le due Guerre Mondiali.

Nel 1780, nella Torre fu rinchiuso il suo unico prigioniero americano, l’ex presidente del Congresso Continentale, Henry Laurens. Nella Prima Guerra Mondiale, undici spie tedesche furono fucilate nella Torre. Il ribelle irlandese Roger Casement fu imprigionato nella torre durante il periodo nel quale fu accusato di tradimento nel 1916. L’ultima esecuzione, della spia tedesca Josef Jakobs, ebbe luogo durante la Seconda Guerra Mondiale.

Negli anni successivi, il vice di Hitler, Rudolf Hess fu imprigionato nella torre per quattro giorni, il comandante di stormo della RAF George Salaman, fu messo nella stessa cella sotto copertura, impersonando un ufficiale della Luftwaffe per poter spiare Hess. Benché sotto copertura, Salaman fu l’ultimo inglese imprigionato nella torre.

Sebbene non sia più una residenza reale, la Torre ufficialmente rimane un palazzo reale, e come tale, mantiene una guardia permanente, Due sentinelle sono sempre presenti durante l’orario di apertura della Torre, una fuori dalla “Jewel House” e una fuori dalla “Queen's House”.

Nel 1974, ci fu l’esplosione di una bomba nella "White Tower" con un morto e 41 feriti. L’attentato non è mai stato rivendicato, tuttavia la polizia che investigò sul caso ebbe diversi sospetti che l’IRA fosse coinvolta.

Amministrazione

La Torre di Londra e l’area circostante hanno sempre avuto un’amministrazione separata dall’adiacente City di Londra. Anticamente, fino al 1894, fu sotto la giurisdizione dell’ufficiale della torre, la quale si estendeva all’area circostante denominata “Tower liberties”. Ora è amministrata dal Conestabile della Torre.

Descrizione

La più antica struttura visibile è la “White Tower” (risalente all’XI secolo); sono inoltre visibili altri elementi costruiti nel corso dei secoli, molti dei quali aggiunti di recente per ragioni turistiche o di sicurezza.

Oggi la torre è principalmente un’attrazione turistica. Oltre agli edifici sono visitabili, i gioielli della corona, un’elegante collezione di armature nell’Armeria Reale, e uno scampolo delle mura della fortezza Romana.

La torre è presidiata dagli “Yeomen Warders” (conosciuti anche come Beefeaters- Mangiatori di carne), i quali fungono da guide turistiche, sicurezza, e sono loro stessi un’attrazione turistica.
Ogni sera, le guardie partecipano alla “Cerimonia delle Chiavi”, per rendere sicura la torre durante la notte.

Gioielli della Corona

I Gioielli della Corona furono portati nella Torre di Londra nel 1303, dopo che furono rubati dall’Abbazia di Westminster e recuperati quasi immediatamente.
Dopo l’incoronazione di Carlo II, furono rinchiusi e mostrati solo tramite il pagamento ad un custode di una tassa per la visione.

Tuttavia questa soluzione ebbe fine quando il Colonnello Thomas Blood rubò i Gioielli della Corona dopo aver legato e imbavagliato il custode.

Dopo questo episodio, i gioielli furono portati in un'ala della Torre conosciuta come “Jewel House”, difesi da guardie armate.

Furono temporaneamente portati fuori dalla Torre durante la II Guerra Mondiale, secondo i rapporti ufficiali furono portati in segreto nel caveau delle assicurazioni Sun Life a Montreal in Canada, insieme ai lingotti d’oro della Banca d’Inghilterra; tuttavia, alcune voci non ufficiali sostengono che potrebbero essere stati invece portati nella “Round Tower” del Castello di Windsor, o nel deposito di lingotti di Fort Knox, negli Stati Uniti.

Altri progetti

Collegamenti esterni
*Scheda UNESCO

------------------------------------------------------------------------------
Retrieved on Mon, 05 Oct 2009 17:52:13 from:
  http://it.wikipedia.org/wiki/Torre_di_Londra
Licensed under CC-BY-SA, see http://creativecommons.org/licenses/by-sa/3.0/