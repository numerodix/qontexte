Star Trek è una serie fantascientifica che ha avuto inizio nel 1966 con una serie televisiva ideata da Gene Roddenberry, divenuta in seguito tra le più popolari nella storia della televisione. Dal successo della prima serie - in larga parte postumo - sono derivate altre cinque serie televisive (di cui una a cartoni animati) e undici pellicole cinematografiche nel corso di quarant'anni (la più recente del 2009).

Star Trek narra delle vicende degli umani del futuro, appartenenti ad una Federazione Unita dei Pianeti che riunisce sotto un unico governo numerosi popoli di sistemi stellari diversi, e delle loro avventure nell'esplorazione del cosmo, "alla ricerca di altre forme di vita e di civiltà, fino ad arrivare laddove nessun uomo è mai giunto prima".

L'universo fantascientifico di Star Trek con i suoi personaggi è oggi conosciuto in tutto il mondo e ha dato origine ad un fandom senza precedenti. Tutte le serie televisive sono state doppiate in italiano, come pure i film.

A Star Trek sono stati assegnati vari premi, tra cui 33 Emmy, 5 premi Hugo, vari Saturn Award e 10 candidature agli Oscar per i film.

Le serie televisive
Le serie prodotte per la televisione sono state (in ordine cronologico di trasmissione):

:

Nel 1978 era inoltre prevista un'altra serie, mai realizzata (vedi Star Trek: Phase II).

Star Trek (la serie classica)

La serie televisiva Star Trek del 1966 è l'opera prima da cui nasce l'universo fantascientifico di Star Trek.

Per distinguerla dalla serie televisiva animata del 1973 e dalla prima pellicola cinematografica del 1979 che presentano il medesimo titolo, in Italia viene indicata con Star Trek - La serie classica o Star Trek - La serie originale, o anche con la sigla ST:TOS o TOS (da Star Trek: The Original Series, il nome con cui viene indicata nei paesi di lingua inglese sempre per distinguerla dalle altre opere omonime).

Prodotta negli Stati Uniti, debutta l'8 settembre 1966 sul canale NBC. Ambientata nel futuro, narra le avventure dell'equipaggio della nave stellare Enterprise della Federazione Unita dei Pianeti, intento ad "esplorare nuovi mondi, alla ricerca di nuove forme di vita e nuove civiltà, per andare là dove nessun uomo è mai giunto prima". Il capitano dell'Enterprise è James T. Kirk (interpretato da William Shatner), coadiuvato dall'ufficiale scientifico Spock, un extraterrestre proveniente dal pianeta Vulcano (interpretato da Leonard Nimoy) e dall'ufficiale medico, il dottor Leonard McCoy detto "Bones" (interpretato da DeForest Kelley). I tre, uniti da un forte legame di rispetto ed amicizia, sono i personaggi chiave della serie, circondati da un equipaggio molto affiatato.

La serie televisiva, pur rimanendo una serie di intrattenimento, ha proposto temi importanti dal punto di vista sociale, etico e politico. Per la prima volta nella storia della televisione un giapponese, una donna di origine africana, diversi americani, uno scozzese, un alieno e un russo, nel momento in cui il mondo era spaccato in due dalla Guerra fredda, si trovavano a lavorare insieme nello stesso equipaggio, ad esplorare l'universo alla ricerca di nuove culture con cui dare vita a reciproci scambi in nome dell'uguaglianza e della pace.

Nell'episodio Umiliati per forza maggiore, trasmesso negli Stati Uniti il 22 novembre 1968, si vide il primo bacio interrazziale della storia della televisione, del quale furono protagonisti Uhura, l'ufficiale alle comunicazioni, e il capitano Kirk. Il personaggio di Uhura - prima persona di colore a ricoprire un ruolo di ufficiale comandante e a mostrare l'ombelico in una fiction televisiva - divenne molto caro al pubblico, tanto che Martin Luther King intervenne personalmente affinché l'interprete, l'attrice Nichelle Nichols, non abbandonasse la serie.

Inizialmente la serie non riscosse molto successo, l'ascolto era basso e la pubblicità languiva. Venne ventilata l'ipotesi di cancellare la serie al termine della seconda stagione. I fan della serie condussero però una campagna senza precedenti per convincere l'NBC a produrre anche una terza stagione riuscendo nell'intento. Il 79mo e ultimo episodio fu trasmesso il 3 giugno 1969, dopo tre stagioni.

Le repliche della serie furono poi trasmesse per molto tempo in collaborazione con altre reti televisive (syndication) e conobbero un notevole, crescente successo negli anni successivi. Il prototipo dello Space Shuttle fu battezzato col nome di Enterprise dalla NASA, l'agenzia spaziale statunitense, che a tale proposito aveva ricevuto numerosissime lettere di fan. L'entrata in pista della navetta fu accompagnata dalla fanfara che suonava il tema della colonna sonora di Star Trek.

Star Trek venne trasmessa per la prima volta in lingua italiana nel 1978 su Telemontecarlo, tuttavia il canale non disponeva di una copertura adeguata. La serie divenne dunque nota al grande pubblico in Italia soprattutto due anni più tardi, con l'uscita del film omonimo di Robert Wise e la diffusione attraverso le televisioni locali a partire dall'estate del 1980.

Star Trek (la serie animata)

Cinque anni dopo la conclusione della prima serie televisiva fu prodotta una serie televisiva a cartoni animati intitolata di nuovo Star Trek.

Per distinguerla dalla prima serie televisiva del 1966 e dalla prima pellicola cinematografica del 1979 che presentano il medesimo titolo, in Italia viene indicata con Star Trek - La serie animata, o con la sigla ST:TAS o TAS (da Star Trek: The Animated Series, il nome con cui viene indicata nei paesi di lingua inglese sempre per distinguerla dalle altre opere con il medesimo titolo).

La serie, doppiata dal cast di attori della serie classica quasi al completo, è composta da 22 episodi suddivisi in due stagioni. Negli Stati Uniti debuttò l'8 settembre 1973, mentre l'ultimo episodio in prima visione fu trasmesso il 12 ottobre 1974.

La serie animata è considerata "non canonica": le vicende in essa narrate non influenzano il complesso universo Trek e non sono ritenute vincolanti per gli autori delle serie successive. Appaiono tuttavia degni di nota l'utilizzo del ponte ologrammi anni prima della sua apparizione nella serie Star Trek: The Next Generation, e le sceneggiature, opera di autori di tutto rilievo (alcuni dei quali, come D. C. Fontana, autori anche della serie originale).

Star Trek - The Next Generation

Vent'anni dopo la prima serie televisiva, nel 1986, il produttore Gene Roddenberry decise che era il momento di riprovare a creare una serie che ne fosse il seguito, ambientandola però ben 78 anni dopo la serie originale, con un nuovo equipaggio e una nuova astronave. Nacque così Star Trek: The Next Generation (anche chiamata più brevemente The Next Generation, o ST:TNG o TNG).

I "viaggi della nave stellare Enterprise" mantengono la loro dimensione avventurosa, malgrado nel frattempo sia intervenuta la pace con i Klingon e l'allargamento della Federazione. La tecnologia è più progredita; le navi della Flotta, come la nuova Enterprise, sono più grandi, comode e spaziose, con una funzione più marcatamente esplorativa e diplomatica, meno militare. Agli ufficiali è permesso portare a bordo le proprie famiglie, dato che i periodi delle missioni si sono allungati.
L'esplorazione rimane la molla principale delle avventure, ma non mancano situazioni inedite che si sviluppano attorno al ponte ologrammi.

Più numeroso, complesso e articolato che nella serie originale, il gruppo di personaggi di The Next Generation è composto da ben otto protagonisti fissi, nessuno dei quali si può però considerare un vero e proprio comprimario. Tra di essi spiccano il capitano Jean-Luc Picard (Patrick Stewart), l'androide Data (Brent Spiner) e il comandante William Riker (Jonathan Frakes) .

Le avventure di TNG si sono sviluppate in 178 episodi (divisi in 7 stagioni) per la TV, per poi proseguire con quattro pellicole cinematografiche.

Trasmesso per la prima volta il 28 settembre 1987 con l'episodio pilota di due ore Incontro a Farpoint, ha riscosso subito un discreto seguito ed ha collezionato successi per sette stagioni. La serie è terminata con la doppia puntata Ieri, oggi, domani, trasmessa il 29 maggio 1994. Anche il seguito di questa serie con il passare del tempo si è allargato ed essa è stata ampiamente ritrasmessa in collaborazione con altre reti televisive (syndication).

Star Trek - Deep Space Nine

La serie Star Trek: Deep Space Nine (anche chiamata più brevemente Deep Space Nine, o ST:DS9 o DS9) nasce originariamente come spin-off di Star Trek: The Next Generation nel gennaio del 1993, due anni dopo la morte di Gene Roddenberry, avvenuta nel 1991 durante la produzione della quinta stagione di TNG.

Deep Space Nine venne prodotta per sette stagioni, dal 1993 al 1999. È la prima ed unica serie di Star Trek ad essere ambientata non a bordo di un'astronave ma all'interno di una stazione spaziale, Deep Space Nine appunto. La stazione, comandata da Benjamin Sisko, è posta nello spazio del pianeta Bajor, ai turbolenti confini tra lo spazio della Federazione e quello dell'Unione Cardassiana, nei pressi di un tunnel spaziale stabile che conduce al remoto Quadrante Gamma della galassia.

Grazie a questo tunnel la Federazione si trova a fronteggiare uno dei suoi più temibili avversari: il Dominio. La guerra contro il Dominio arriva a coinvolgere tutte le principali potenze dei quadranti Alfa e Beta e vede un'inedita alleanza militare tra Federazione, Klingon e Romulani. Nell'arco finale della serie, oltre a molteplici colpi di scena, appaiono alcune delle più belle battaglie spaziali della fantascienza di quegli anni, grazie all'evoluzione della computer grafica.

Star Trek - Voyager

Star Trek: Voyager (anche chiamata più brevemente Voyager, o ST:VOY o VOY) venne prodotta in sette stagioni, dal 1995 al 2001. È l'unica serie di Star Trek dove il capitano è una figura femminile, Kathryn Janeway, una donna dal carattere forte e deciso. Questa serie racconta le avventure della nave stellare USS Voyager sbalzata a causa di un misterioso evento nel quadrante Delta della galassia, a più di settantamila anni luce dalla Terra, un punto remoto dal quale, alla massima velocità dell'astronave, è previsto un viaggio di ben settantacinque anni per poter tornare sulla Terra. Riallacciandosi allo spirito pionieristico caratteristico della serie classica, Star Trek ritorna così a raccontare le avventure di un'astronave in missione nello spazio profondo.

Sebbene inizialmente Voyager avesse ottenuto un buon successo di ascolti, durante la terza stagione subì un calo d'interesse da parte del pubblico. La Paramount corse ai ripari inserendo nella quarta stagione la figura di Sette di Nove (Jeri Ryan), personaggio che divenne rapidamente uno dei più intriganti della serie. Il nuovo arrivo, accompagnato anche da un leggero ma sensibile cambio di tendenza rispetto alla "filosofia estremamente pacifista" della serie, ha portato a nuovi consensi e ad una rinnovata popolarità che l'hanno accompagnata fino all'ultimo episodio, End Game (2001).

Star Trek - Enterprise

Star Trek: Enterprise (anche chiamata più brevemente Enterprise, o ST:ENT o ENT) è concepita come un prequel delle altre serie televisive.

La serie narra gli eventi che precedono la nascita della Federazione dei Pianeti Uniti, precisamente le vicende si svolgono circa novant'anni dopo il primo contatto dei terrestri con civiltà extraterrestri, evento narrato nel film Star Trek: Primo contatto. In particolare narra le avventure dell'equipaggio di un'astronave terrestre che, grazie ad un nuovo motore a "curvatura 5", si può spingere per la prima volta molto più lontano e in meno tempo di quanto fosse stato possibile prima di allora dai terrestri.

L'equipaggio dell'Enterprise NX-01 incontra durante il suo viaggio vecchie conoscenze dei fan di Star Trek e nuove specie aliene, perfezionando nel corso del tempo molte delle tecnologie presenti nella serie originale.

L'episodio pilota Prima missione è stato trasmesso negli USA da UPN il 26 settembre 2001. L'ultimo episodio, il novantottesimo, è stato trasmesso in prima visione invece il 13 maggio 2005.

Enterprise è stata una serie molto attesa e contemporaneamente oggetto di critiche dai fan di Star Trek, notoriamente molto attenti ai dettagli e alla filosofia di fondo. Alcuni fan hanno criticato la produzione per le limitazioni tecniche imposte all'astronave e per la scarsa coerenza dei dettagli di alcuni episodi rispetto alle serie ambientate successivamente. Ad aggravare lo scontento dei fan si aggiunsero la scelta di affidare la serie all'impopolare team che aveva prodotto la serie Voyager, una massiccia fuga di sceneggiatori nella terza stagione nonché una virata in senso militarista delle sceneggiature (in seguito agli attentati dell'11 settembre 2001 negli Stati Uniti). Dalla quarta stagione, tuttavia, alla direzione della serie venne aggiunto Manny Coto, risolvendo la maggior parte delle critiche sulla direzione artistica. Ciò non bastò a salvare la serie dalla cancellazione. Sebbene alcuni dei fan di Star Trek avessero boicottato Enterprise, non ritenendola coerente con la filosofia di Star Trek, altri hanno dato vita a petizioni e ad una ingente raccolta di fondi nel tentativo di salvarla.

Star Trek: Phase II (serie mai realizzata)

Per il 1978 era stata pianificata una nuova serie televisiva, Star Trek: Phase II, che avrebbe narrato di una seconda missione quinquennale dell'equipaggio dell'astronave Enterprise protagonista della prima serie televisiva del 1966. La serie però non venne mai girata. Erano già stati scritti dodici episodi quando la Paramount, la casa di produzione, visto lo straordinario successo del primo Guerre Stellari, decise di realizzare un film per il cinema piuttosto che una serie televisiva. La produzione venne così interrotta a poco meno di due settimane dall'inizio delle riprese.

Per la sceneggiatura dell'episodio pilota figuravano grandi nomi quali Frank Herbert, autore di Dune, e Isaac Asimov. Nell'equipaggio dell'Enterprise non sarebbe comparso però il sig. Spock in quanto Leonard Nimoy, l'attore che lo interpretava, non era propenso a girare una nuova serie televisiva.

Anche se il progetto venne abbandonato, alcune idee vennero utilizzate dagli sceneggiatori per realizzare il primo di una serie di film sull'universo fantascientifico di Star Trek. Altre idee vennero invece utilizzate nella serie Star Trek: The Next Generation. La Paramount "riciclò" anche i set della nuova Enterprise già realizzati.

Attualmente il titolo Star Trek: Phase II è stato ripreso da una serie amatoriale distribuita nel web precedentemente nota come Star Trek: New Voyages (v. di seguito).

I film
Le pellicole cinematografiche di Star Trek sono undici, prodotte dal 1979 al 2009. Il cast protagonista dei primi sei film è quello della serie classica, capitanato da Kirk. Nei quattro film successivi l'equipaggio di Kirk lascia posto a quello della "Next Generation" comandato da Picard. Il settimo film, Generazioni, costituisce il "trait d'union" tra i due differenti cast e li vede entrambi presenti. L'undicesimo film, del 2009, rappresenta invece un reboot della serie classica ambientato in una nuova linea temporale, con un cast completamente rinnovato (tranne Leonard Nimoy che interpreta un cameo nei panni di uno Spock anziano).

Questi i titoli degli undici film prodotti in ordine cronologico di distribuzione (tra parentesi è indicato il titolo originale e l'anno di distribuzione nelle sale degli USA, paese di produzione):

:

Quattro dei film (il primo, il quarto, il sesto e l'ottavo) hanno ricevuto nel complesso 10 candidature ai Premi Oscar (Academy Awards), senza però riuscire a vincerne uno.

L'undicesima pellicola del 2009 è quella che ha realizzato maggiori incassi al cinema (superando il primo film del 1979); quella che ha guadagnato di meno al botteghino è invece la decima, La nemesi.

Per quattro film (precisamente il quarto, il sesto, il settimo e l'ottavo) nel titolo italiano è stato tolto il riferimento a Star Trek che invece era presente nel titolo originale. Fu una scelta occasionale del distributore italiano, che aveva come finalità quella di non allontanare il pubblico non appassionato alla serie, scelta che però nelle pellicole seguenti venne accantonata.

Star Trek V: L'ultima frontiera è l'unica pellicola a non essere stata distribuita al cinema in Italia, ma solo trasmessa in televisione e distribuita nel circuito dell'home video. Dato che negli Stati Uniti aveva registrato un successo di pubblico inferiore alle aspettative, fu deciso di non distribuirla nelle sale cinematografiche italiane.

Altre opere derivate

Romanzi

Sono state pubblicate otto serie diverse di romanzi ambientate nell'universo di Star Trek, per un totale di circa una settantina di titoli, solo una minima parte dei quali è edita in Italia. Le vicende narrate nei romanzi non rientrano nel canone di Star Trek (non sono vincolanti per le serie televisive e i film). Alcuni dei libri vedono come autori degli attori dei telefilm (in particolare William Shatner). Quattro serie di romanzi sono originali, non sono cioè basate su una serie televisiva. La maggior parte dei romanzi sono anche disponibili in lingua originale come audiolibri e molti di essi sono letti da alcuni degli attori delle serie.

Le serie principali sono:
:Star Trek - Enterprise
:Star Trek - The Original Series
:Star Trek - The Next Generation
:Star Trek - Deep Space Nine
:Star Trek - Voyager
:Star Trek - New Frontier
:Star Trek - Starfleet Corps of Engineers
:Star Trek - Stargazer
:Star Trek - Titan

Nel 1967 la Bantam Books pubblicò inoltre la versione romanzata delle sceneggiature dei telefilm della serie originale in una serie di volumetti, nello stesso ordine cronologico delle trasmissioni. Di questa serie venne pubblicata una fedele edizione italiana nel 1978 dalla Mondadori, dal titolo Star Trek - La pista delle stelle. Ogni volumetto pubblicava a cadenza mensile 4-5 episodi della serie.

Giochi e videogiochi

Numerosi giochi sono stati ispirati o ricavati dalla saga di Star Trek. Tra questi gli scacchi tridimensionali, anche se inventati nell'Ottocento, hanno raggiunto una certa popolarità con la serie classica di Star Trek. Anche per quanto riguarda i videogiochi, Star Trek conta uno dei primi giochi ad essere sviluppati: negli anni settanta fu popolare un gioco testuale chiamato Star Trek (1971) scritto in BASIC che girava su minicomputer.

I giochi di ruolo su Star Trek si distinguono in molte tipologie. Si va dal gioco di ruolo dal vivo (generalmente su tavola) al videogioco fino al gioco di ruolo online tramite forum o chat.

Serie audiovisive amatoriali
Sull'esempio delle serie televisive sono state realizzate dai fan varie produzioni audiovisive amatoriali, nate per essere diffuse principalmente sul Web, come le serie Star Trek: Phase II (già noto come Star Trek: New Voyages) e Star Trek: Hidden Frontier e la miniserie Star Trek: Of Gods and Men; non mancano le parodie, tra cui spicca Star Wreck, di produzione finlandese (il film Star Wreck: In the Pirkinning è stato trasmesso sulla tv nazionale finlandese).

L'universo fantascientifico

Quello di Star Trek, arricchitosi nel corso del tempo, è diventato uno dei più dettagliati e complessi universi immaginari di tutta la fantascienza. È un futuro ottimistico in cui l'umanità ha raggiunto le stelle e ha risolto tutti i maggiori problemi che attualmente assillano il pianeta Terra (fame, sovrappopolazione, discriminazioni etniche, divisioni politiche e guerre, fonti energetiche ed equilibrio ambientale). Sembra che questo sia potuto avvenire grazie anche agli stimoli sociali e culturali derivanti dal contatto con civiltà extraterrestri, più progredite non solo dal punto di vista tecnologico ma anche etico e sociale.

Seppure nel contesto di un programma televisivo di intrattenimento, gli autori in molti episodi hanno dunque affrontato alcuni temi rilevanti dal punto di vista sociale, politico e filosofico, trasportandoli in un'ambientazione fantastica che ne rende più accettabile la trattazione al grande pubblico.

Tecnologia

L'immagine che gli spettatori hanno dell'universo di Star Trek è inscindibilmente legata allo sviluppo tecnologico. Il divario tecnologico è peraltro uno degli aspetti che più spesso emerge nelle puntate di Star Trek.

Le tecnologie di Star Trek (o "treknologie", come sono state definite con un felice neologismo) non smettono di stupire, anche quando, con decenni di distanza dalla prima serie, sono divenute realtà.
Star Trek ha anticipato di circa 40 anni molti oggetti tecnologici che solamente in seguito sono diventati di uso quotidiano come i minidischi, i telefoni satellitari o i computer palmari.

Ma l'esempio più lampante e attinente è sicuramente il caso del dispositivo comunicatore della serie che ha inspirato il design a conchiglia di alcuni telefoni cellulari, infatti il primo modello a conchiglia della Motorola fu chiamato "Star Tac" nome dato dall'unione della tecnologia telefonica allora usata TACS e dal nome della serie televisiva Star Trek.

La serie ha inoltre introdotto nell'immaginario collettivo numerose altre possibilità futuristiche che sono attualmente oggetto di ricerche scientifiche come il teletrasporto quantistico, i viaggi a velocità superluminale e nel tempo.

Ciò che rende possibili alla nave stellare Enterprise le sue avventure in sistemi stellari sconosciuti è la propulsione a curvatura (warp drive), la quale (superati i limiti imposti da Einstein nella teoria della relatività) permette di viaggiare ad una velocità superiore a quella della luce.

Una delle tecnologie-simbolo di Star Trek è il teletrasporto, un sistema di trasferimento istantaneo di materia, usato generalmente per trasferire membri dell'equipaggio e/o equipaggiamento dall'apposita sala teletrasporto dell'Enterprise alla superficie di un pianeta e viceversa. Ciò rende superfluo l'atterraggio dell'astronave stessa.

Il ponte ologrammi (introdotto con la Next Generation e da allora presente nelle serie successive), è una sala in cui i membri dell'equipaggio della Enterprise possono entrare in simulazioni di realtà virtuale immersiva. Gli ologrammi sono solidi ed in grado di ingannare i cinque sensi. Il replicatore, introdotto già nella serie classica, è basato sulla stessa tecnologia del teletrasporto e consente la replicazione di qualsiasi oggetto inanimato con incredibile fedeltà, trasformando a livello molecolare la materia grezza inerte, solitamente recuperata dal riciclaggio dei rifiuti, nell'oggetto o sostanza desiderati.

Prima direttiva

La "Prima direttiva" è la fondamentale norma etica che impedisce alla Federazione dei Pianeti Uniti di interferire con le civiltà meno progredite, limitando di fatto i contatti con gli altri popoli che non abbiano ancora scoperto la propulsione a curvatura. La prima direttiva - ideata dallo scrittore di fantascienza Theodore Sturgeon per un episodio della prima serie - costituisce il sottotema di molti degli episodi della serie originale di Star Trek e delle serie successive.

Specie fantascientifiche incontrate nel corso delle serie

Una delle caratteristiche popolari dell'universo di Star Trek è la presenza della vita su molti altri pianeti e l'apparizione di un gran numero di specie extraterrestri senzienti e, con poche eccezioni, umanoidi.
Segue un elenco di popoli o specie aliene comparsi nelle serie tv o nei film.

*Acamariani, Agaroniani, Akritiri, Alcyoniani, Aldeani, Alsauriani, Allosomorfi, Andoriani, Angosiani, Ankari, Antedeani, Anticani, Antosiani, Arbazani, Argeliani, Arkoniani, Axanar
*Ba'ku, Ba'Neth, Bajoriani, Bandi, Barkoniani, Barzani, Benkarani, Benziti, Betazoidi, Binari, Boraalani, Bothani, Boliani, Borg, Breen, Brekkiani, Briori, Brunali
*Caatati, Cairn, Capellani, Cardassiani, Costruttori di sfere
*Deltani, Denobulani, Devore, Dinaal, Dominio, Douwd, Drayani, Dremani, Druoda
*Edo, Elasiani, El Auriani, Elaysiani, Eminiariani, Enarani, Ennis, Enoliani, Excalbiani
*Ferengi, Fondatori (detti anche Mutaforma o Cambianti)
*Gallamiti, Gorn
*Haakoniani, Halaniani, Hazari, Hekariani, Hierarchy, Hirogeni, Horta
*Iconiani, Iyaariani
*Jem'Hadar, J'naii
*Kadi, Kaeloniani, Karemma, Kazon, Kelvani, Kes, Klaestroniani, Kobali, Kohl, Koinoniani, Kraylor, Kreetassani, Kressari, Klingon, Ktariani, Krenim, Kyrian
*Lissepiani, Loque'eque, Luriani
*Malon, Mari, Mazariti, Medusani, Melkotiani, Menk, Mokra, Moneani
*Nacene, Nasari, Nausicaani, Nechani, Neuraliani, Nol-Ennis, Nuu'bari, Nygeani, Nyriani, Naniti
*Ocampa, Organiani, Orioniani, Ornariani, Osaariani
*Paradani, Paxan, Platoniani, Ponea, Potenziati, Profeti, Prytt
*Q, Qomar, Quarren
*Ramurani, Remani, Rigelliani, Romulani
*Sakari, Saltah'na, Scalosiani, Sciame, Sheliak, Sikariani, Skagaran, Skrreea, Spettri, Srivani, Specie 8472, Sulibani
*T'Lani, Takarani, Takariani, Tak Tak, Takrit, Talassiani, Talosiani, Tandarani, Taragani, Tarelliani, Taresiani, Tavniani, Tesniani, Tamariani, Tellariti, Tesniani, Tholiani, Tkon, Torothani, Trill, Tosk, Trabe, Triannon
*Ulliani, Umani
*Vaadwaur, Valakian, Varro, Vaskan, Vendikariani, Ventaxiani, Ventu, Vhnori, Vidiiani, Vissiani, Vori, Vorta, Voth, Vulcaniani
*Xepoliti, Xindi, Xyrilliani
*Yridiani
*Zaldan, Zalkoniani, Zibaliani.

Note

Bibliografia

;Opere di riferimento
Tra le enciclopedie online più complete sull'argomento si segnalano Memory Alpha (in inglese) e HyperTrek (in italiano), utilizzate come fonti per questa voce.
Opera di riferimento ufficiale (anch'essa utilizzata come fonte) è:
*Michael Okuda, Denise Okuda. Star Trek Encyclopedia: A Reference Guide to the Future (CD-ROM), terza edizione, 1999, ISBN 0-671-03475-8

;Altri testi (in italiano)
*Judith Barad, Ed Robertson. L'etica di Star Trek, Longanesi, 2003, ISBN 88-304-1804-8
*Livio Cotrozzi. Star Trek - Storia Illustrata di una Saga, Alpi editore, 1995
* Giuliano Di Caro. Tecnogenerazioni. Star Trek: The Next Generation, Le Mani-Microart'S, 2005, ISBN 978-88-8012-310-1
*Lois H. Gresh e Robert Weinberg. I computer di Star Trek, Longanesi, 2001, ISBN 88-304-1770-X
*Susan e Robert Jenkins. Segni di vita - La biologia di Star Trek, Longanesi, 1999, ISBN 88-304-1540-5
*Lawrence M. Krauss. La fisica di Star Trek, Longanesi, 1996, ISBN 88-304-1390-9
*Franco La Polla. Star Trek: a casa dopo l'uragano (magnetico), in Cinema e Cinema, aprile-settembre 1983, pp. 58-66
*Franco La Polla. Star Trek dalla TV al Cinema, ovvero: il test della Kobayashi Maru, in Cinema e Cinema, aprile-giugno 1984, pp. 52-56
*Franco La Polla. A bordo dell'Enterprise, in Intermezzo, 6 luglio 1984, pp. 39-41
*Franco La Polla. Star Trek fra TV e cinema, in Cineforum, maggio 1985, pp. 21-26
*Andrea Gardini. "This is real, this is fantasy" - Star Trek dalla televisione al cinema, in La città e le stelle, n.6, Editrice Nord, autunno-inverno 1987
* Ilaria Marzia Orsini. Star Trek e le frontiere della fantascienza, Editrice UNI Service, 2006, ISBN 88-88859-83-7, ISBN 978-88-88859-83-5 (estratto)
* Fabrizio Melodia. Seconda stella a destra. La via della pace nella serie televisiva Star Trek The Next Generation, CLEUP, 2006, ISBN 88-6129-012-4, ISBN 978-88-6129-012-9
*Rich Sternbach, Michael Okuda. Star Trek: The Next Generation - Il manuale tecnico, Fanucci, 1999, ISBN 88-347-0711-7
*Angelica Tintori. Star Trek: uno specchio dell'America, coll. Delos Atomi n. 3, Delos Books, 2004, ISBN 978-88-89096-08-6 (estratto)
*Danila Zappalà. Star Trek: scienza o fantascienza? (pdf), nel sito codas.it

Voci correlate
*Cronologia di Star Trek
*Data stellare
*Direttiva Omega
*Episodi di Star Trek
*Memory Alpha
*Nave stellare Enterprise
*Paradosso del Comma 22
*Propulsione a curvatura
*Quad (Star Trek)
*Quadranti galattici
*Star Trek Italia Magazine
*Transcurvatura
*Star Trek: Intrepid, fan film

Altri progetti

Collegamenti esterni
* Sito ufficiale
* Star Trek Italian Club (STIC), fan club ufficiale italiano
* Star Trek Italia, sito non ufficiale dedicato al mondo di Star Trek
* HyperTrek, guida in italiano a Star Trek
* WebTrek Italia, portale di cultura Trek
* Trekfrontier.net, sito non ufficiale dedicato all'universo Star Trek
* Articoli su Star Trek nel sito Fantascienza.com

* Memory Alpha in Italiano
* Aggiornamenti giornalieri su Star Trek

------------------------------------------------------------------------------
Retrieved on Mon, 05 Oct 2009 12:46:36 from:
  http://it.wikipedia.org/wiki/Star_Trek
Licensed under CC-BY-SA, see http://creativecommons.org/licenses/by-sa/3.0/