La stampa è un processo per la produzione di testi e immagini, tipicamente mediante l'impiego dell'inchiostro su carta e di una pressa per la stampa. Spesso viene svolto come processo industriale su larga scala ed è una parte essenziale dell'editoria.

Storia
Cina
La stampa con blocchi di legno su carta, dove i singoli fogli vengono pressati con dei blocchi di legno sui quali sono presenti testi o illustrazioni intagliate, risalgono all'epoca della Dinastia Tang in Cina, anche se esistono esempi che testimoniano che questo metodo di stampa di fantasie su tessuto risale a prima del 220 e in Egitto al VI o VII secolo.

All'epoca della Dinastia Tang, uno scrittore cinese, Fenzhi, per primo fornì una testimonianza a riguardo. Nel suo libro Yuan Xian San Ji descrisse come dei blocchi di legno vennero usati per stampare un'iscrizione Buddhista durante gli anni del potere dell'imperatore Zhengyuan (627-649 D.C.). Il più antico esempio di stampa con blocchi di legno è invece un'altra iscrizione Buddhista risalente al periodo della Cina di Wu Zetian (684-705 D.C.), scoperta nel 1906 a Tubofan, nella provincia di Xinjiang (Cina), ora conservata al museo della calligrafia di Tokyo, Giappone.

Il primo libro stampato vero e proprio di cui rimane testimonianza è una copia della Sutra del Diamante buddhista, datata 848 D.C., ma una recente scoperta in una pagoda Koreana potrebbe aver portato alla luce un testo buddhista ancora più antico, datato 750-751 D.C. Nella storiografia moderna cinese, la stampa è considerata una delle quattro grandi invenzioni dell'antica Cina.

In un memoriale del 1023, nell'epoca della Dinastia Song, venne riportato che il governo centrale all'epoca utilizzava delle lastre di rame per stampare le banconote e blocchi di rame per stampare i numeri e i caratteri su di esse. In seguito, sotto la Dinastia Jīn, veniva usata la medesima tecnica, sebbene fosse già più sviluppata, per stampare banconote e documenti ufficiali o formali; un esempio di questa stampa è una sorta di assegno stampato durante la Dinastia Jin nell'anno 1215.

Europa
La stampa con blocchi di legno venne introdotta anche in Europa, e dal 1300 fu di uso comune per stampare fantasie sugli abiti; le immagini stampate su abiti per scopi religiosi erano molto grandi ed elaborate. Quando la carta divenne relativamente facilmente reperibile, intorno al 1400, il medium della stampa iniziò ad essere impiegato anche su carte da gioco. Queste stampe venivano riprodotte in grande quantità all'incirca dal 1425.

Verso la metà del Quattrocento, i caratteri mobili diventarono un'alternativa economica rispetto alla stampa con blocchi di legno. La loro introduzione nel mondo della stampa si deve a Johann Gutenberg e portò una rivoluzione nella stampa e diffusione di libri.

Stampa a caratteri mobili

In Asia
La stampa a caratteri mobili sarebbe stata inventata nel 1041 da Bi Sheng, in Cina che usava caratteri di argilla, che si rompevano molto facilmente. Wang Zhen, un funzionario, nel 1298 introdusse un tipo più duraturo di caratteri, ottenuti intagliando del legno e sviluppò un complesso sistema di tavole girevoli e associazioni tra numeri e caratteri cinesi che miglioravano la resa qualitativa.

La transizione dai caratteri in legno a quelli in metallo venne attuata durante la Dinastia Goryeo di Corea e venne attribuita a Chae Yun-ui. Si ha notizia di libri stampati con caratteri mobili in metallo in Corea dal 1234, anche se il testo più antico esistente è del 1377. In Cina i caratteri mobili in metallo non vennero introdotti fino all'avvento del pioniere della tipografia Hua Sui, nel 1490. Da quella data in Cina vennero usati sia caratteri mobili in legno che in metallo.

La tecnologia impiegata in Asia potrebbe essersi diffusa in Europa attraverso le vie di commercio per l'India o per il mondo arabo, ma non si ha alcuna prova o testimonianza che Gutenberg (inventore della stampa a caratteri mobili nel mondo occidentale) possa esser stato a conoscenza dei caratteri mobili usati in Corea, anche se alcuni autori hanno avanzato questa ipotesi e, sulla base del fatto che i caratteri mobili nella stampa in Asia risalgano al 1234, si domandano se non ci sia stata una comunicazione tra il mondo orientale e l'Occidente.

In Europa
Johann Gutenberg, nato a Mainz, Germania, rivoluzionò la tecnica di stampa europea nel 1440, data con la quale si considera l'inizio dell'era classica della stampa. Anche Johann Fust e Peter Schöffer sperimentarono con lui questa nuova tecnica a Mainz. La stampa a caratteri mobili utilizzata in Asia, basata molto sul lavoro manuale, ha praticamente cessato di esistere dopo l'introduzione della tecnica di Guternberg in Cina nel XIX secolo.

Gutenberg comincò ad utilizzare degli inchiostri con una base oleosa, che aveva un effetto più duraturo, rispetto agli inchiostri utilizzati precedentemente con una base acquosa. Avendo lavorato come orefice professionista, aveva già delle conoscenze riguardo l'uso dei metalli che aveva lavorato da artigiano. Fu il primo ad impiegare una lega di piombo, stagno e antimonio, che era essenziale per produrre caratteri duraturi per stampe di alta qualità, e si dimostrò di gran lunga migliore rispetto all'argilla, al legno o al bronzo usati in Asia. Per creare questa lega, Gutenberg creò una speciale matrice con dei dettagli molto precisi. Dopo un anno di sperimentazioni, pubblicò la prima stampa colorata.

Ispirandosi ad una pressa usata per la frutta, inventò anche una pressa per la stampa che rivoluzionò la comunicazione e la produzione di libri. Rapidamente questo tipo di stampa si diffuse al di fuori della Germania grazie a tipografi che emigravano o ritornavano ai paesi d'origine. Una pressa come quella di Gutenberg venne costruita a Venezia nel 1469 e nel 1500 la città contava ben 417 editori. Venezia in questo senso fu una città molto fertile, anche grazie a editori e tipografi quali Aldo Manuzio, le cui edizioni aldine sono ancora oggi considerate molto pregiate, Francesco Marcolini ed altri. Nel 1470 il tedesco di Magonza Johannes Numeister (allievo di Gutenberg) impiantò a Foligno una tipografia stampando il "De bello Gallico adversos gothos" e nello stesso anno Johann Heynlin costruì una pressa a Parigi. Il 5 e 6 aprile 1472 sempre a Foligno venne stampato da Johannes Numeister e dal folignate Evangelista Mei, il primo libro in lingua italiana: la Divina Commedia. Nel 1473 Kasper Straube pubblicò l'Almanach cracoviense ad annum 1474 a Cracovia. Nel 1476 una pressa fu montata in Inghilterra da William Caxton. L'Italiano Juan Pablos montò una pressa importata a Città del Messico nel 1539. Stephen Day fu il primo a costruire una pressa nel nord America nel 1637, nei pressi della Massachusetts Bay.

Le tipografie
Le prime tipografie all'epoca di Gutenberg venivano gestite dai "maestri tipografi" o "mastri tipografi" che avevano la proprietà del negozio/studio stesso, selezionavano e rivedevano i manoscritti, determinavano la tiratura delle copie, vendevano i lavori prodotti, gestivano i capitali e organizzavano la distribuzione. Alcune di queste tipografie divennero vivi centri intellettuali, come quella di Erasmo da Rotterdam.

*Apprendisti: gli apprendisti, generalmente tra i 15 e i 20 anni, lavoravano per i mastri tipografi, e non dovevano necessariamente essere intellettuali o colti (in genere i livelli di cultura erano molto bassi tra di loro, in confronto ad oggi). Preparavano l'inchiostro, i fogli di carta e controllavano la pressa. Un apprendista che desiderava diventare un compositore doveva imparare la lingua latina e essere supervisionato da un operaio qualificato.

*Operai: dopo aver finito l'apprendimento come apprendisti, gli operai acquisivano più controllo, ad esempio potevano diventare datori di lavoro all'interno della tipografia.

*Compositori: erano coloro i quali preparavano e montavano i caratteri per la stampa.

*Addetto alla pressa: la persona che lavorava direttamente con la pressa, era un lavoro fisicamente molto intenso.

La più antica immagine oggi conosciuta stampata di una tipografia europea con le tecniche di Gutenberg venne prodotta da Matthias Huss a Lione nel 1499; è una figura allegoria medievale rappresentante una danza macabra particolare: mostra varie persone in una tipografia con degli scheletri.

Innovazioni del XVIII e del XIX secolo

Alla fine del XVIII secolo furono apportati molti cambiamenti nelle tecniche grafiche e nei materiali utilizzati: Bewick sviluppò un metodo di lavorazione del legno nel campo dell'incisione, usando gli attrezzi alle estremità del legno. Senefelder inventò la litografia. Nel XIX secolo Charles Stanhope, George E. Clymer e Friedrich Koenig introdussero nuovi tipi di pressa, per le quali la forza applicata superava nettamente ciò che conosciuto fino a quel momento. Bryan Donkin sviluppò una applicazione commerciale della macchina di Fourdrinier e inventò il rullo inchiostratore.
Nei primi anni del diciannovesimo secolo Stanhope, George E. Clymer, Koenig ed altri introdussero nuovi modelli di apparecchi tipografici, che superavano in efficacia qualunque strumento precedentemente noto. Nel 1814 il motore a vapore fu introdotto per la prima volta nella tipografia; il The Times è il primo ad essere stampato con l'ausilio della macchina.

Stampa moderna
Nel 2006 negli Stati Uniti erano presenti circa 30.700 aziende tipografiche, con un capitale di 112 miliardi di dollari, stando alla ricerca della Barnes Reports, 2006 U.S. Industry & Market Outlook. I lavori che si sono trasferiti su Internet sono il 12,5% del totale.

Libri e giornali sono stampati usando la tecnica della litografia offset. Altre tecniche comuni includono:

* Flexografia usata per le confezioni (packaging), le etichette, i giornali.
* Tipografia utilizzata (sempre meno) per stampe a livello artistico (partecipazioni di nozze).
* Serigrafia usata in molti ambiti, dalle magliette alle piastrelle. La serigrafia è attualmente l'unico sistema di stampa che può utilizzare il cioccolato come inchiostro (anche se si stanno facendo prove in questo senso con le tecnologie digitali).
* Rotocalcografia usato soprattutto nelle riviste e nelle confezioni.
* Getto di inchiostro usato tipicamente per:
- stampare poche copie di libri.
- per creare "prove colore" ovvero per simulare la stampa offset prima di effettuare un lavoro.
- in sempre più forte concorrenza con la Serigrafia, nelle stampe di grande formato (manifesti, applicazioni esterne, adesivi per autobus). Infatti si parla (erroneamente a livello tecnologico) di "Serigrafia Digitale".
* Stampa laser usata
- nelle comuni stampanti da ufficio.
- per stampe di documenti relativi transazioni (documenti bancari, bollette) dove arriva a tirature anche di migliaia di pezzi.
- è utilizzata dalle poste e da aziende private per creare intestazioni variabili su lettere o coupon.

Leggi sulla stampa

Per le possibilità di moltiplicare facilmente la diffusione di notizie e idee, la stampa ha suscitato fin dalla sua nascita l'interesse da parte delle autorità di ogni paese, da cui discese l'obbligo di richiedere permessi per la stampa di ogni opera, con la creazione di veri e propri organi di censura. La chiesa cattolica istituì fin dal 1599 l'indice dei libri proibiti in cui erano elencate le opere "condannate", di cui era vietata o limitata la diffusione là dove il cattolicesimo riusciva ad esercitare un potere temporale. In seguito, le legislazioni dei diversi paesi hanno ampliato o ristretto i controlli esercitati sulla stampa, in maniera molto diversa a seconda dei tempi e dei luoghi.

Impatto Sociale
La stampa ha dato accesso alla conoscenza ad una gamma più ampia di lettori ed ha consentito alle generazioni successive di costruire sui risultati intellettuali di quelle precedenti. La stampa, secondo John Dalberg-Acton nella sua conferenza 'Sullo studio della storia' (1895), ha dato "la garanzia che la scoperta del Rinascimento sarebbe durata a lungo, e che ciò che sarebbe stato scritto sarebbe stato accessibile a tutti, e che l'occultamento di conoscenze e idee del Medioevo non si sarebbe mai più ripetuto.

La stampa è stata determinante nel cambiare il modo di leggere nella società. Elizabeth Eisenstein identifica due effetti a lungo termine della invenzione della stampa: sostiene che la stampa ha creato un punto di riferimento costante ed uniforme per la conoscenza, nonché per consentire il confronto tra opinioni incompatibili.

Asa Briggs e Peter Burke individuano cinque tipi di lettura sviluppatesi in seguito alla introduzione della stampa:
# Lettura critica (Critical Reading): a causa del fatto che i testi divennero finalmente accessibili alla popolazione in generale, la lettura critica emerge quando viene data a tutti la possibilità di formare le proprie opinioni sui vari testi.
# Lettura pericolose (Dangerous Reading): la lettura è vista come un esercizio pericoloso quando viene ritenuta ribelle ed asociale. Questo si è verificato soprattutto nel caso delle donne perché la lettura avrebbe potuto suscitare emozioni pericolose come l'amore. Vi era anche la preoccupazione che se le donne fossero state in grado di leggere, avrebbero potuto leggere anche i messaggi d'amore.
# Lettura creativa (Creative Reading): la stampa ha consentito a tutti di leggere i testi e interpretarli in modo creativo, spesso anche in modi molto diversi di quanto l'autore intendeva.
# Lettura estensiva (Extensive Reading): la stampa ha consentito la disponibilità di una vasta gamma di testi, in tal modo i metodi precedenti di lettura intensiva di testi, dall'inizio alla fine, sono cambiati. Con i testi immediatamente disponibili, si cominciò a leggere su particolari argomenti o per capitoli, consentendo una lettura molto più estesa su una vasta gamma di argomenti.
# Lettura privata (Private Reading): questo tipo di lettura è legata alla crescita dell'individualismo. Prima della stampa, la lettura era spesso un un evento di gruppo; con la stampa, l'alfabetizzazione è aumentata così come la disponibilità di testi e la lettura è diventata una attività prevalentemente solitaria.

Note

Voci correlate
* Stampa (arte)
* Intaglio
* Stampa digitale
* Stampa lenticolare
* Trasferimento termico
* Johannes Gutenberg
* Stampa a caratteri mobili
* Stampa offset
* Tipografia

Collegamenti esterni
*Storia della stampa.unibo.it
*Storia della stampa Gutenberg2000.org
*The development of book and printing versione inglese del sito Museo di Gutenberg, Mainz, Germania.
*Osservatoriolibri.it storia della stampa
*Breve saggio sul ruolo della stampa
*Planete-Typographie.com saggi sulla stampa in varie lingue

------------------------------------------------------------------------------
Retrieved on Mon, 05 Oct 2009 11:29:09 from:
  http://it.wikipedia.org/wiki/Stampa
Licensed under CC-BY-SA, see http://creativecommons.org/licenses/by-sa/3.0/