Il Canton Vallese è uno dei ventisei cantoni svizzeri, situato nella parte sud-occidentale della nazione, nelle Alpi Pennine, attorno alla valle del fiume Rodano, dalla sua sorgente fino al Lago di Ginevra. Appartiene alla confederazione elvetica dal 1815, la sua capitale, nonché la città più popolosa del Vallese, è Sion.

Geografia

Il Canton Vallese si trova nella parte meridionale della Svizzera. A sud confina con l'Italia (Valle d'Aosta e province di Vercelli e Verbano Cusio Ossola in Piemonte), a sud-ovest con la Francia (dipartimento dell'Alta Savoia nel Rodano-Alpi). A nord il cantone confina con il Canton Vaud ed il Canton Berna; il Canton Uri e il Canton Ticino si trovano a est.

È il terzo cantone più vasto della Svizzera dopo il canton Grigioni e il canton Berna.

L'ampia valle glaciale del Rodano domina la regione. Ci sono molte vallate laterali che si diramano da quella principale. Queste ultime variano dalle più strette e remote alle più ampie e popolate. In cima alla valle Mattertal si trova Zermatt, un delizioso villaggio turistico che è dominato dalla vista del Cervino (4.477 m).

Il Rodano scorre nella valle principale scorrendo da est a ovest, fino a Martigny, quindi gira verso nord e entra nel Lago Lemano. Dopo la piccola città di Saint-Maurice, la riva settentrionale del fiume appartiene al Canton Vaud. La valle principale è delimitata dalle Alpi bernesi a nord e dalle Alpi Pennine a sud. Solo metà dell'area totale del cantone è considerata produttiva.

Montagne
Il Canton Vallese è interessato da molte delle principali vette alpine. Infatti 51 cime più alte di 4000 metri sono situate nel Canton Vallese, tra i quali il Cervino e la Punta Dufour, la più alta montagna della Svizzera (4634 metri s.l.m.), situata nel Massiccio del Monte Rosa.

Le sezioni e sottosezioni alpine che interessano il cantone sono:
* Alpi Pennine (Alpi del Grand Combin, Alpi del Weisshorn e del Cervino, Alpi del Monte Rosa, Alpi del Mischabel e del Weissmies)
* Alpi Graie (Alpi del Monte Bianco)
* Alpi Bernesi (Alpi Urane)
* Prealpi di Savoia (Prealpi dello Sciablese)
* Alpi Lepontine (Alpi del Monte Leone e del San Gottardo)

Valli
Il vallese è percorso essenzialmente dalla valle del Rodano. Da questa valle si dipartono tutta una serie di valli laterali. Tra queste si ricordano: la val d'Illiez, la Valle di Trient la Valle di Bagnes, la Val d'Entremont, la Val Ferret, la Valle di Nendaz, la val d'Herens, la val d'Anniviers, la Turtmanntal, la Vispertal, la Mattertal, la Saastal, la valle di Nanz e la Lötschental.

Ghiacciai

*Nel Canton Vallese è situato il più grande e lungo ghiacciaio d'Europa, il Ghiacciaio dell'Aletsch. Fa parte del Patrimonio Mondiale UNESCO, misura circa 23 km di lunghezza e tra 1 e 2 km di larghezza.

*Il territorio vallesano comprende 680 ghiacchiai, che rappresentano circa 52 miliardi di m³ di ghiaccio. Rappresentano due terzi dei ghiacciai presenti in Svizzera ed un terzo di quelli presenti su tutto il territorio alpino.

Storia
I Romani chiamarono la regione Vallis Poenina (Alta valle del Rodano). A partire dall'888 i territori furono parte del Regno della Borgogna del Giura. Re Rodolfo III diede le terre al vescovo di Sion nel 999. Il vescovo in seguito lottò per difendere la regione dai Duchi di Savoia.

Nel Canton Vallese il potere vescovile resistette fino al 1798, quando le truppe di Napoleone lo invasero. L'unica confessione consentita dalle autorità, fu, quindi, il cattolicesimo. Fino al 1802 il territorio fece parte della Repubblica Elvetica, ma in quell'anno divenne una indipendente Repubblica del Rodano. Questa repubblica, nel 1810 divenne il dipartimento francese del Simplon (Sempione). Cinque anni dopo, nel 1815 il Canton Vallese entrò nella Confederazione Svizzera come Cantone. Nel 1845 Il Canton Vallese si unì alla lega separatista cattolica (Sonderbund), ma scelse di non combattere le truppe della confederazione e nel 1847 si sottomise alle forze federali.

Economia

La produzione del vino e il turismo sono tra le industrie principali del cantone.

Oltre al turismo, anche l'agricoltura è ancora importante, in particolare l'allevamento del bestiame sulle montagne e la produzione casearia nelle pianure. L'industria vinicola del cantone è tra le principali della Svizzera. Nella regione esistono anche un grande numero di frutteti. La European Graduate School, che si concentra principalmente sui media e le comunicazioni, si trova nel cantone.

La più alta diga a gravità del mondo si trova a Grande Dixence. Le centrali idroelettriche del cantone producono circa un quarto dell'elettricità svizzera.

Nei pressi di Visp si trova una grande fabbrica di produzione dell'alluminio. Altri prodotti metallici e chimici vengono prodotti vicino a Visp e Sierre. Nel cantone si trova anche una raffineria.

Turismo

Il Vallese beneficia di una lunga traduzione turistica. Gli albergatori furono alla base dell’importante crescita del turismo vallesano. Molti di loro, come César Ritz, hanno consacrato tempo e denaro per soddisfare una clientela proveniente da ogni parte del mondo. Hanno così creato una rinomata destinazione turistica della quale hanno approfittato e approfitteranno ancora numerosi generazioni del Vallese.

Il Vallese possiede più di 120 destinazioni invernali e estive, tra cui:

*Valle di Goms: Fiesch-Eggishorn, Bellwald, Binn, Ernen, Oberwald
*Aletsch, patrimonio mondiale dell’UNESCO: Bettmeralp, Fiescheralp, Riederalp
*Briga e dintorni: Blatten, Belalp, Mund, Termen, Birgisch
*Visp e dintorni: Visperterminen, Bürchen, Eischoll, Stalden, Törbel, Unterbäch
*Zermatt
*Valle di Saas: Saas-Fee, Saas-Almagell, Saas-Grund
*Leukerbad
*Sierre, Salgesch e la Val d'Anniviers: Chandolin, Saint-Luc, Grimentz, Vercorin, Zinal
*Crans-Montana
*Sion e regione: Ayent-Anzère, Val d'Herens: Arolla, Euseigne, Evolène, Hérémence, Mase, Saint-Martin
*Comprensorio 4 Vallées: Nendaz, Verbier, Veysonnaz, Thyon-Les Collons, Mayens-de-Riddes/La Tzoumaz
*Chablais vallesano e Portes du Soleil: Champéry, Champoussin, Morgins, Les Crosets, Torgon, Val-d'Illiez, Le Bouveret, Saint-Maurice, Monthey, Evionnaz, Saint-Gingolph

Alcune stazioni vallesane sono rinomate a livello internazionale. La maggior parte delle stazioni sono situate a più di 1500 metri d’altitudine e 9 comprensori sciistici si trovano al di sopra dei 3000 merti, ciò che garantisce l’innevamento durante tutta la stagione invernale.

In Vallese, le cure di benessere, di bellezza e di rimessa in forma hanno una tradizione secolare. Già i Romani, loro antenati, erano a conoscenza delle virtù “curative” delle acque vallesane. Il cantone è rinomato per le sue stazioni termali che si trovano a Saillon, Leukerbad, Ovronnaz, Val-d'Illiez, Breiten e Brigerbad.

Il Vallese per delle vacanze in famiglia: 13 stazioni (Bellwald, Bettmeralp, Crans-Montana, Ernen, Fiesch, Grächen, Grimentz, Leukerbad, Nendaz, Saas-Almagell, Saas-Fee, Saas-Grund, Zinal) hanno ottenuto il marchio di qualità il quale li distingue come “stazioni dove le famiglie sono le benvenute”. Da loro, ma ugualmente come in altre numerose stazioni, siti d’arrampicata, luoghi per grigliate, sentieri tematici, parchi zoologici, parchi d’avventura o programmi d’animazione, che variano dalla cucina alla pittura, compongono l’offerta turistica. Gli alloggi offrono dei servizi come la sorveglianza dei bambini, noleggio di materiale, letti supplementari, seggiolini per bambini, menu speciali.

Il Vallese dispone di 8 percorsi di golf: Crans-Montana, Leukerbad, Obergesteln, Riederalp, Sierre, Sion, Verbier, Zermatt.

Grazie all’impatto turistico in costante evoluzione, il Vallese ha visto svilupparsi un’offerta variata, come i parchi d’attrazione di Happyland New, il Labirinto Avventura, il Swiss Vapeur Parc e Aquaparc.

Trasporti

*Il Cantone è attraversato da un'ottima rete di strade e molti dei valichi stradali sono ben conosciuti: il Passo del Grimsel mette in comunicazione la valle del Rodano con l'alta valle del fiume Aar. Il passo del Furka invece porta a Realp nell'Urserental (Canton Uri) e il Nufenenpass, o passo della Novena, collega il Vallese con la Val Bedretto nel Canton Ticino. Sia il Passo del Sempione che il Passo del Gran San Bernardo collegano il Vallese alla vicina Italia: il primo collega il Cantone alla regione di Domodossola, mentre il secondo collega il Vallese alla Valle d'Aosta.

*Pure la ferrovia occupa un ruolo fondamentale per il trasporto di gente e merce: ci sono quattro importanti trafori ferroviari: il Sempione, il Traforo del Lötschberg, la Galleria di base del Lötschberg e la galleria ferroviaria del Furka. Tramite il traforo del Sempione come pure per il tunnel del Lötschberg ed il tunnel del Furka vi è pure la possibilità di caricare la macchina sul treno e di restare in auto metre il treno copre il tratto in galleria. Si carica la macchina a Iselle o Briga per il Sempione, per il Lötschberg, a Goppenstein o Kandersteg e per il Furka, a Realp, nel canton Uri o Oberwald.

*Grazie all'apertura nel nuovo traforo ferroviario del Lötschberg, a dicembre 2007, il Canton Vallese si è avvicinato di un'ora di viaggio al nord della Svizzera. Nella stagione turistica 2007/2008 le persone che hanno visitato il Vallese, sia per lo sci, che per escursioni invernali, o per le terme, sono aumentate di circa del 20%.

*Grazie al turismo ci sono molte ferrovie montane e funivie. I percorsi panoramici attraverso il Passo della Furka hanno origine nel Canton Vallese.

*Nel Canton Vallese è presente pure un piccolo aeroporto a Sion.

Demografia

Il Canton Vallese è predominantemente di lingua francese. La parte orientale del cantone è abitata da Walser che parlano tedesco. La popolazione di lingua francese ammonta a circa due terzi del totale.

L'intero cantone è scarsamente abitato. Le città più grandi sono la capitale Sion (in tedesco: Sitten), Sierre (in tedesco: Siders) e Visp (Viège in francese). Oltre il 90% della popolazione è Cattolica Romana.

Distretti

Il Canton Vallese è diviso in 12 distretti (in tedesco Bezirk - in francese District):
*Bezirk Goms con capoluogo Münster-Geschinen
*Bezirk Brig con capoluogo Briga-Glis
*Bezirk Visp con capoluogo Visp
*Bezirk Leuk con capoluogo Leuk
*District de Sierre con capoluogo Sierre
*District de Sion con capoluogo Uvrier (Uvrier è una delle frazioni di Sion)
*District de Conthey con capoluogo Conthey
*District d'Hérenscon capoluogo Evolène
*District d'Entremont con capoluogo Sembrancher
*District de Martigny con capoluogo Martigny
*District de Saint-Maurice con capoluogo Saint-Maurice
*District de Monthey con capoluogo Monthey

Città e villaggi
Il Vallese è conosciuto per le importanti stazioni sciistiche, ma anche per i caratteristici villaggi rurali tipici della zona. In seguito è riportato un elenco dei principali villaggi e città del Canton Vallese.

Briga
Briga è un comune di 11'000 abitanti circa, situata nella parte germanofona del Cantone, direttamente all'intersezione per la strada che porta al Passo del Sempione. Ha conosciuto un importante sviluppo grazie a Kaspar Jodok von Stockalper (1609-1691), che ha eretto l'omonimo castello nella città. Nel mese di settembre 1993 il comune ha subito gravi danni durante l'inondazione del fiume Saltina.

Crans-Montana
Crans-Montana si erge a 1400 metri s.l.m., e sovrasta la città di Sierre. Crans-Montana conta un importante offerta alberghiera e di appartamenti, con 39'000 posti letto in totale. La stazione offre 140 km di piste da sci, oltre che un'immensa possibilità di passeggiate durante l'estate.

Leukerbad

Leukerbad è la stazione termale e di benessere più grande delle Alpi, situata nella parte centrale del Vallese. Non solo benessere, ma anche 60 km di sentieri e la possibilità di sciare in inverno circondano questo paradiso alpino. Grazie anche la possibilità di accedere alle piste da sci e alle terme con un solo biglietto forfettario.

Martigny
Martigny è situata in fondo alla Valle del Rodano, e conta circa 14'000 abitanti. Nella regione di Martigny è presente il comprensorio sciistico Portes du Soleil (tra il Lago Lemano e Dent du Midi). Si tratta del comprensorio sciistico più grande del mondo, grazie ai suoi 650 km di piste. Grande scelta di Snowpark e di piste di slittino.

Saas-Fee
Saas-Fee è situata nella zona di Zermatt, infatti giace nella valle a fianco della famosa stazione sciistica. Il villaggio è circondato da una decina di cime di oltre 4000 metri. Per questo Saas-Fee è a volte nominato come La Perla delle Alpi. A Saas-Fee fa ombra il Dom, la più alta cima della Svizzera (4545 metri s.l.m.). Il comprensorio sciistico è molto grande. Addirittura tramite un metro sotterraneo si raggiunge la quota di 3.456 metri sotto la cima dell'Allalinhorn, dove è situato il ristorante girevole più alto del mondo.

Sierre
Sierre è situata nella Valle del Rodano, a circa 15 km da Sion. Lo stemma del paesino è un sole. Sierre è soprannomminata infatti La città più soleggiata della Svizzera. Può vantare di più di 300 giorni di sole annui.

Sion
Sion è la capitale del Canton Vallese. Famosi nella capitale sono la Basilica Valère (Basilique de Valère) e il Castello di Tourbillon (Château de Tourbillon), sormontati entrambi su due colline adiacenti.

Verbier
Verbier è una rinomata stazione sciistica. Il comprensiorio 4-Vallée (comprendente la regione di Verbier, Nendaz, Veysonnaz, Thyon e La Tzoumaz) è il più grande della Svizzera, con 410 km di piste ed 89 impianti di risalita. Impressionante è la salita con la funicolare fino alla vetta principe della regione, il Mont-Fort (3330 metri s.l.m.).

Zermatt
La fama di Zermatt è data dal Cervino, la montagna per eccellenza della Svizzera. Non solo sci invernale, Zermatt offre anche la più grande possibilità di praticare sci estivo della Svizzera, nella regione Matterhorn Glacier Paradise. Qui si trova pure il Gornergrat, secondo punto più ad alta quota in Europa accessibile con una ferrovia e il Piccolo Cervino (3883 metri s.l.m.), noto per essere la località dove si teneva il chilometro lanciato.

Altri progetti

Collegamenti esterni
*Sito ufficiale (in francese e tedesco)
*Statistiche ufficiali
*Ufficio del turismo
*Raccolta di immagini (link broken)

------------------------------------------------------------------------------
Retrieved on Mon, 05 Oct 2009 11:45:35 from:
  http://it.wikipedia.org/wiki/Canton_Vallese
Licensed under CC-BY-SA, see http://creativecommons.org/licenses/by-sa/3.0/