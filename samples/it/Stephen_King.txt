Scrittore notoriamente prolifico, nel corso della sua fortunata carriera, iniziata nel 1974 con Carrie, ha pubblicato oltre cinquanta opere, fra romanzi e antologie di racconti, entrate regolarmente nella classifica dei bestseller, vendendo complessivamente alcune centinaia di milioni di copie a livello internazionale.

La maggior parte delle sue storie hanno avuto trasposizioni cinematografiche o televisive, anche per mano di autori importanti quali Stanley Kubrick, John Carpenter e David Cronenberg. Probabilmente nessun autore letterario, a parte William Shakespeare, ha avuto un numero maggiore di adattamenti.

A lungo sottostimato dalla critica letteraria, tanto da essere definito in maniera dispregiativa su Time Magazine «maestro della prosa post-alfabetizzata», a partire dagli anni novanta è cominciata una progressiva rivalutazione nei suoi confronti.
Per il suo enorme successo popolare e per la straordinaria capacità di raccontare l'infanzia nei propri romanzi è stato paragonato a Charles Dickens, un paragone che lui stesso, nella prefazione a Il miglio verde, pubblicato a puntate alla maniera di Dickens, ha sostenuto essere più adeguato per autori come John Irving o Salman Rushdie.

Biografia
L'infanzia

Stephen Edwin King nasce il 21 settembre 1947 a Portland, nel Maine. Suo padre, Donald Edwin King (di origini scozzesi-irlandesi), è un impiegato della Electrolux, ex capitano della Marina Mercantile e impegnato fino al 1945 nella Seconda Guerra Mondiale; e sua madre, Nellie Ruth Pillsbury King, è una casalinga di origini modeste. Pur essendo il primogenito, i suoi genitori hanno adottato due anni prima, esattamente il 14 settembre del 1945, David Victor, che verrà però sempre considerato da King un vero fratello maggiore.

Nel 1949 il padre esce per una delle sue passeggiate e non farà più ritorno a casa, a causa di problemi familiari. Questo avvenimento segnerà profondamente il carattere del futuro scrittore, tanto che è possibile trovare in numerosi romanzi il difficile rapporto padre-figlio (fra gli altri: It, Cujo, Christine e Shining).

La famiglia comincia così a spostarsi da un luogo ad un altro; si stabilisce per brevi periodi in Indiana, a Milwaukee e infine di nuovo nel Maine. La signora Nellie Ruth King in quegli anni e nei successivi sarà spesso fuori casa per quasi tutto il giorno, impegnata in vari lavori come stiratrice in una lavanderia, lavoratrice notturna in una panetteria, commessa e donna delle pulizie. Con il proprio lavoro riesce comunque ad assicurare ai due figli una buona educazione, guidandoli all'ascolto di buona musica e alla letteratura, dando la possibilità a Stephen di provare a scrivere qualche storia horror. Di quegli anni, Stephen King dirà che "Non avemmo mai una macchina, ma non saltammo mai un pranzo".

L'infanzia di Stephen King viene colpita, oltre che dalla scomparsa del padre, dalla morte di un suo amico. All'età di quattro anni, i due sono impegnati a giocare vicino ad una ferrovia, quando l'amico del futuro scrittore cade sulle rotaie e viene travolto da un treno. King, in stato confusionale, torna a casa senza ricordare quanto successo.

La scuola e le prime esperienze in campo letterario
Iscritto in prima elementare, King passa i primi nove mesi malato. Colpito prima dal morbillo, ebbe in seguito problemi con gola e orecchie. Curato da alcuni esperti, si ritira dalla scuola per volere di sua madre e passa diversi mesi in casa. È durante questo periodo che King inizia a scrivere, copiando interamente fumetti a cui aggiunge descrizioni personali. Il suo primo racconto, completamente inventato da lui, tratta di quattro animali magici a bordo di una vecchia macchina, guidati da un enorme coniglio bianco e con il compito di aiutare i bambini.

Durante questo periodo inizierà anche a leggere da solo tutto ciò che trova. A dieci anni scopre il genere horror, dopo aver visto un film sugli extraterrestri. Due anni dopo, rinviene nella soffitta della zia i libri del padre, appassionato di Edgar Allan Poe, H.P. Lovecraft e Richard Matheson, nonché appassionato scrittore. Ed è nel 1960 che King invia il suo primo racconto a una rivista, la Spacemen, che si occupava di film di fantascienza. Il suo scritto non sarà mai pubblicato.

Un anno prima, invece, King inizia a scrivere per un piccolo giornale, il Dave's Rag (letteralmente, Lo straccio di Dave), giornale prodotto dal fratello maggiore di King in tiratura limitata e distribuito a vicini di casa e coetanei.

All'età di circa dieci anni si stabilisce a Durham, nel Maine. Frequenta la Lisbon Falls High School, nella vicina Lisbon Falls (10 chilometri di tragitto che percorre spesso in autobus, se non addirittura a piedi). La sua passione per i film dell'orrore e per la letteratura lo spingeranno a scrivere diversi racconti, spesso delle semplici trasposizioni dei film visti al drive-in. Questi racconti passano fra i suoi amici di scuola e King utilizzerà la macchina da stampa del Dave's Rag per produrre delle copie stampate dei suoi racconti. In particolare, sarà il film Il pozzo e il pendolo di Edgar Allan Poe a ispirare King che, tornato a casa, realizzerà una trasposizione dello stesso. Prodotta poi in una quarantina di copie, la vende il giorno successivo a scuola, ma gli insegnanti, una volta scoperto quanto è successo, obbligheranno il giovane King a restituire i soldi.

Il secondo anno alle Lisbon High School diventa direttore del giornale scolastico The Drum, assieme a Danny Emond. Il giornale avrà scarso successo, ma costerà una punizione a Stephen King che, annoiato dai soliti articoli, ha l'idea di realizzare un giornale umoristico prendendo in giro i vari professori. The village vomit, nuovo nome del giornale, ha successo fra gli studenti, ma i professori non gradiranno i vari soprannomi e spediranno King in punizione per una settimana. Al termine della stessa, il giovane scrittore verrà contattato per far parte di un vero giornale, il Lisbon Enterprise, settimanale di Lisbon. Inizierà qui a scrivere riguardo a incontri sportivi e apprenderà le tecniche di buona scrittura.

Nel 1966 viene pubblicato sulla fanzine Comics Review il primo racconto di Stephen King, intitolato I Was a Teenage Grave Robber, poi pubblicato con il titolo In a Halfworld of Terror da Marv Wolfman sulla rivista Tales of Suspense. Rimane l'unica storia scritta da King per una fanzine.

Università e prime opere
Ottenuto il diploma nel 1966, studia letteratura presso l'Università del Maine, a Orono, dove cura per oltre due anni una rubrica regolare sul giornale universitario, Maine Campus, intitolata King's Garbage Truck (letteralmente "il camion dell'immondizia di King").
Nell'estate del 1969, lavorando nella biblioteca dell'università, conosce Tabitha Jane Spruce, poetessa e laureanda in storia, che sposerà il 2 gennaio 1971 a Old Town.

Dopo la laurea, nel 1970, ottiene il certificato per l'insegnamento nelle scuole superiori, ma per circa un anno è costretto a svolgere le più diverse occupazioni (benzinaio, spazzino, bibliotecario e inserviente in una lavanderia industriale di Bangor, arrivando a suo stesso dire a un passo dai gradini più bassi della società), prima di trovare alla fine del 1971 un posto di insegnante di lettere alla Hampden Academy di Hampden, nel Maine.
Dopo la nascita della figlia Naomi Rachel nel 1971, King si trasferisce e inizia a scrivere L'uomo in fuga (The Running Man). Nel 1972 nasce un altro figlio, Joseph Hillstrom; da qui in poi seguono molti problemi, economici e di salute, legati alla dipendenza dall'alcool.

King integra il precario bilancio familiare vendendo racconti a riviste maschili come Cavalier, Dude e Gent. La maggior parte di questi saranno poi raccolti in A volte ritornano (Night Shift), la sua prima antologia di narrativa breve, pubblicata nel 1978.

L'esordio con Carrie e il grande successo
Dopo tre precedenti tentativi falliti, King raggiunge finalmente la pubblicazione di un proprio romanzo nel 1974 con Carrie. Acquistato dalla casa editrice Doubleday per soli 2500 dollari, il romanzo passa inosservato in edizione rilegata, ma ha un enorme successo nell'edizione economica, superando il milione di copie vendute.
Grazie alla sua quota dei diritti dell'edizione economica e alla vendita dei diritti per la trasposizione cinematografica, King può permettersi di abbandonare l'insegnamento e di dedicarsi a tempo pieno alla scrittura.

I successivi Le notti di Salem (Salem's Lot) (1975) e Shining (1977) sono dei successi ancor maggiori: il primo vende oltre tre milioni di copie, il secondo supera i quattro milioni. Nel giro di quattro anni, il non ancora trentenne King è passato dal sopravvivere con il modesto stipendio di insegnante da 6000 dollari annui a guadagnare milioni con i diritti d'autore e i diritti cinematografici.

Ma è proprio in questo periodo di crescente successo e affermazione personale che la madre di King muore di cancro e che lo scrittore sviluppa seri problemi di dipendenza da alcol e droga, arrivando addirittura a pronunciare il discorso di addio al funerale della madre da ubriaco.
La sua tossicodipendenza viene a lungo sottovalutata, perché non incide in alcun modo nella sua produttività lavorativa, e solo nel 1987 l'intervento di familiari e amici dà inizio al faticoso processo di disintossicazione, che durerà oltre un anno.

Negli anni ottanta King è ormai diventato una star della cultura popolare, paragonabile alla figura di Steven Spielberg in campo cinematografico.

L'incidente
Nell'estate del 1999, dopo aver riposto momentaneamente nel cassetto il romanzo Buick 8, iniziato in primavera e che richiede un certo lavoro di ricerca, King riprende in mano il saggio sulla scrittura, On Writing: Autobiografia di un mestiere, iniziato a fine 1997 e messo da parte nei primi mesi del 1998, con l'intenzione di dedicare l'intera estate a completarlo.

È il 18 giugno quando comincia a scrivere la parte principale del saggio, Sullo scrivere. Il pomeriggio del 19 giugno, dopo aver accompagnato all'aeroporto il figlio più giovane, Owen, intorno alle quattro pomeridiane intraprende la sua abituale camminata di sei chilometri nei dintorni di Center Lovell, nel Maine occidentale, per un tratto lungo la Route 5, la strada asfaltata che collega Bethel e Fryeburg. È proprio lì che Bryan Smith, 42enne con precedenti in una dozzina di incidenti stradali, alla guida di un minivan Dodge blu, distratto dal suo rottweiler Bullet, saltato sul sedile posteriore attratto da un frigo portatile che contiene della carne, travolge in pieno lo scrittore che sta camminando sul ciglio della strada.

Trasportato in un primo momento al Northern Cumberland Hospital di Bridgton, viene poi trasferito in elicottero al Central Maine Medical Center di Lewiston, a causa della grave entità dei traumi subiti: polmone destro perforato; gamba destra fratturata in almeno nove punti (tra cui ginocchio e anca); colonna vertebrale lesa in otto punti; quattro costole spezzate; lacerazione del cuoio capelluto.

Esce dall'ospedale il 9 luglio, dopo tre settimane dal ricovero.

Dopo aver accettato in un primo momento le scuse dell'investitore, King decide di denunciarlo per fargli ritirare la patente e di acquistarne il veicolo per 1600 dollari, nella prospettiva di sfasciarlo una volta recuperate le forze fisiche.

Le sette operazioni chirurgiche necessarie per essere rimesso in sesto e la lunga e dolorosa convalescenza interrompono la proverbiale disciplina dello scrittore, non più in grado di lavorare ininterrottamente quattro ore ogni mattina per scrivere ogni giorno 2500 parole.

Anni recenti

Nel 2000 King pubblica una serie di novelle conosciute con il nome The plant su internet. Visto l'insuccesso, abbandona il progetto.

Nel 2002 annuncia sulla rivista Entertainment Weekly, per la quale fino al 2003 scrive la rubrica The Pop of King (riferimento a The King of Pop di Michael Jackson), di voler smettere di pubblicare, anche se non forse di scrivere.

Nell'ottobre del 2005 King firma per la Marvel Comics una trasposizione a fumetti della serie La torre nera intitolata La nascita del pistolero. La serie, basata su un giovane Roland Deschain, è diretta da Robin Furth, illustrata da Jae Lee (vincitore dell'Eisner Award) e con dialoghi di Peter David. La prima uscita viene pubblicata il 7 febbraio 2007 in America, e nel marzo dello stesso anno vende oltre 200 mila copie. In Italia la serie viene pubblicata mensilmente a partire dalla fine dell'agosto 2007, per un totale di quattro albi.

Sempre nel 2007, King viene premiato con il Mystery Writers of America Grand Master.

Annunciato precedentemente per il 21 giugno 2007, King pubblica il 2 ottobre il romanzo Blaze, scritto negli anni '70 sotto lo pseudonimo Richard Bachman ma mai pubblicato. Lo scrittore ha anche terminato il romanzo Duma Key, uscito a gennaio 2008, e ha scritto un romanzo assieme a John Mellencamp intitolato Ghost Brothers Of Darkland County, la cui data di pubblicazione è ancora sconosciuta. Il 21 ottobre 2008 esce la sua nona raccolta di racconti, Al crepuscolo, contenente tredici storie.

Riconoscimenti
*National Book Award 2003: Medal of Distinguished Contribution to American Letters

*Premio Bram Stoker
**1987: Misery
**1990: Quattro dopo mezzanotte
**1995: Pranzo al "Gotham Cafe"
**1996: Il miglio verde
**1998: Mucchio d'ossa
**2002: premio alla carriera
**2006: La storia di Lisey
**2008: Duma Key

*Premio Hugo 1982: miglior saggio - Danse Macabre

*Premio O. Henry 1996: L'uomo vestito di nero

*Mystery Writers of America 2007: Grand Master Award

Bibliografia
Romanzi
*Carrie (Carrie) (1974)
*Le notti di Salem (Salem's Lot) (1975)
*Shining (The Shining) (1977), originariamente Una splendida festa di morte
*L'ombra dello scorpione (The Stand), (1978), pubblicato poi in edizione integrale nel 1990
*La zona morta (The Dead Zone) (1979)
*L'incendiaria (Firestarter) (1980)
*Cujo (Cujo) (1981)
*Pet Sematary (Pet Sematary) (1982)
*Christine - la macchina infernale (Christine) (1983)
*Unico indizio la luna piena (The Cycle of the Werevolves) (1985)
*It (It) (1986)
*Gli occhi del drago (The Eyes of the Dragon) (1986)
*Misery (Misery) (1987)
*Le creature del buio (The Tommyknockers) (1987)
*La metà oscura (The Dark Half) (1989)
*Cose preziose (Needful Things) (1991)
*Il gioco di Gerald (Gerald's Game) (1992)
*Dolores Claiborne (Dolores Claiborne) (1992)
*Insomnia (Insomnia) (1994)
*Rose Madder (Rose Madder) (1995)
*Desperation (Desperation) (1996)
*Il miglio verde (The Green Mile) (1996), pubblicato originariamente in 6 puntate: Le due bambine scomparse, La tana del topo, Le mani di Coffey, La strana morte di Eduard Delacroix, Viaggio nella notte e L'ultimo viaggio di Coffey
*Mucchio d'ossa (Bag of Bones) (1998)
*La bambina che amava Tom Gordon (The Girl Who Loved Tom Gordon) (1999)
*Cuori in Atlantide (Hearts in Atlantis) (1999)
*La tempesta del secolo (Storm of the Century) (1999) - sceneggiatura in forma letteraria
*The Plant (2000) - e-book, incompleto
*L'acchiappasogni (Dreamcatcher) (2001)
*Riding the Bullet - Passaggio per il nulla (Riding the Bullet) (2001) - racconto venduto in formato multimediale e cartaceo
*Buick 8 (From a Buick 8) (2002)
*Colorado Kid (The Colorado Kid) (2005)
*Cell (Cell) (2006)
*La storia di Lisey (Lisey's Story) (2006)
*Duma Key (Duma Key) (2008)
*Under the Dome (pubblicazione americana prevista per novembre 2009. Anteprima italiana prevista per il 27 ottobre 2009.)

Con lo pseudonimo di Richard Bachman
*Ossessione (Rage) (1977)
*La lunga marcia (The Long Walk) (1979)
*Uscita per l'inferno (Roadwork) (1981)
*L'uomo in fuga (The Running Man) (1982)
*L'occhio del male (Thinner) (1984)
*I vendicatori (The Regulators) (1996)
*Blaze (Blaze) (2007)

In coppia con Peter Straub
*Il talismano (The Talisman) (1984)
*La casa del buio (conosciuto anche come Il talismano 2: La casa del buio) (The Talisman 2: Black House) (2001)

La torre nera

*L'ultimo cavaliere (Dark Tower 1: The Gunslinger) (1982)
*La chiamata dei Tre (Dark Tower 2: The Drawing of the Three) (1985)
*Terre desolate (Dark Tower 3: The Waste Lands) (1991)
*La sfera del buio (Dark Tower 4: Wizard and Glass) (1997)
*Le piccole sorelle di Eluria (The Little Sister of Eluria) (2002), racconto contenuto nella raccolta Tutto è fatidico
*I lupi del Calla (Dark Tower 5: Wolves of the Calla) (2003)
*La canzone di Susannah (Dark Tower 6: Song of Susannah) (2004)
*La torre nera (Dark Tower 7: The Dark Tower) (2004)

Raccolte di romanzi brevi
*Stagioni diverse (Different Seasons) (1982)
*Quattro dopo mezzanotte (Four Past Midnight) 1990)

Raccolte di racconti
*A volte ritornano (Night Shift) (1978)
*Scheletri (Skeleton Crew) (1985)
*Incubi & deliri (Nightmares and Dreamscapes) (1993)
*Gray Matter: and Other Stories (1993) (tutti i racconti di questa raccolta sono contenuti nell'edizione italiana di A volte ritornano)
*Six Stories (1997) (tutte le sei storie sono contenute nella raccolta di racconti italiana Tutto è fatidico)
*The Man in the Black Suit: 4 Dark Tales (2002) (tutte le quattro storie sono contenute nella raccolta di racconti italiana Tutto è fatidico)
*Tutto è fatidico (Everything's Eventual: 14 Dark Tales) (2002)
*Al crepuscolo (Just After Sunset) 2008)

Antologie
Antologie di autori vari che contengono racconti di Stephen King (solo titoli usciti in Italia):
*I mille volti del terrore (1978): I figli del grano, contenuto in A volte ritornano
*Orrori e incubi (1979): La notte della tigre, inedito in raccolte monotematiche di Stephen King
*Horroriana (1979): I figli del granturco, contenuto in A volte ritornano
*Orrore a Crouch End (1980): Orrore a Crouch End, contenuto in Incubi e deliri col titolo Crouch End
*La scimmia (1981): La scimmia, contenuto in Scheletri
*Popsy e altri racconti (1987): Popsy, contenuto in Incubi e deliri
*Le case del brivido (1987): L'uomo nero, contenuto in A volte ritornano col titolo Baubau
*Il colore del male (1987): Lo stretto, contenuto in Scheletri col titolo Il braccio, La scimmia contenuto in Scheletri, Orrore a Crouch End, contenuto in Incubi e deliri col titolo Crouch End
*In principio era il male (1988): Il Succhiatore Volante, contenuto in Incubi e deliri col titolo Il volatore notturno
*Il libro dei morti viventi (1989): Parto in casa, contenuto in Incubi e deliri
*Visioni della notte (1989): I reploidi, inedito in raccolte monotematiche di Stephen King), Scarpe da tennis, contenuto in Incubi e deliri, Dedica, contenuto in Incubi e deliri
*L'orrore di Cthulhu (1990): Jerusalem's Lot, contenuto in A volte ritornano
*Dark Love (1995): Colazione a Gotham Cafè, contenuto in Tutto è fatidico col titolo Pranzo al Gotham Cafè
*L'ora della paura (1997): Popsy, contenuto in Incubi e deliri
*Se mi tocchi ho un brivido (1998): Le rivelazioni di Becka Paulson, inedito in raccolte monotematiche di Stephen King
*Gatti da brivido (1998): Il gatto che venne dall'inferno, raccolto in Al crepuscolo col titolo Il gatto del diavolo
*999 - Racconti inediti per un millennio da brivido (1999): Il virus della strada va a Nord, contenuto in Tutto è fatidico
*Deviazioni - volume 4 (2005): Le voci delle cose, contenuto in Al crepuscolo con il titolo Le cose che hanno lasciato indietro
*The dark side (2006): Il sogno di Harvey, contenuto in Al crepuscolo
*Blaze (2007): Memoria, inedito in raccolte monotematiche di Stephen King, Torno a prenderti, contenuto in Al crepuscolo

Saggi
Solo titoli usciti in Italia:
*Danse Macabre (Danse Macabre) (1980)
*On Writing: Autobiografia di un mestiere (On Writing: A Memoir of the Craft) (2000)
*Futuro dizionario d'America (The Future Dictionary of America) (2005) - co-compilatore

Filmografia
Cinema
*Carrie, lo sguardo di Satana (Carrie) (1976) - dal romanzo omonimo
*Shining (The Shining) (1980) - dal romanzo omonimo
*The Boogeyman (1982) - dal racconto Il Baubau
*Creepshow (1982) - dal racconto The Crate and Weeds
*The Woman in the Room (1983) - dal racconto La donna nella stanza
*Disciples of the Crow (1983)
*Cujo (Cujo) (1983) - dal romanzo omonimo
*La zona morta (The Dead Zone) (1983) - dal romanzo omonimo
*Christine, la macchina infernale (Christine) (1983) - dal romanzo omonimo
*Grano rosso sangue (Children of the Corn) (1984) - dal racconto I figli del grano
*Fenomeni paranormali incontrollabili (Firestarter) (1984) - dal romanzo L'incendiaria
*L'occhio del Gatto (Cat's Eye) (1985) - dai racconti Quitters Inc. e Il cornicione
*Unico indizio: la luna piena (Silver Bullet) (1985) - dal romanzo omonimo
*Brivido (Maximum Overdrive) (1986) - dal racconto Camion. Il film rappresenta la prima ed unica regia di Stephen King
*Stand by Me - Ricordo di un'estate (Stand By Me) (1986) - dal racconto Il Corpo in Stagioni diverse
*I vampiri di Salem's Lot (A Return to Salem's Lot) (1987) - dal romanzo Le notti di Salem
*The Last Rung On the Ladder (1987) - dall'omonimo racconto (in Italia, 'L'ultimo Piolo della Scala' nella raccolta 'A volte ritornano' - Bompiani- 1981)
*Creepshow 2 (1987) - dal racconto La zattera
*L'implacabile (The Running Man) (1987) - dal romanzo L'uomo in fuga
*Cimitero vivente (Pet Sematary) (1989) - dal romanzo Pet Sematary
*I delitti del gatto nero (Tales from the Darkside: The Movie) (1990) - dal racconto Cat From Hell
*La creatura del cimitero (Graveyard Shift) (1990) - dal racconto Secondo turno di notte
*It (1990) - dal romanzo omonimo
*Misery non deve morire (Misery) (1990) - dal romanzo omonimo
*A volte ritornano (Sometimes They Come Back) (1991) - dal racconto A volte ritornano
*Il tagliaerbe (The Lawnmower Man) (1992) - dal racconto La falciatrice. In seguito Stephen King ha fatto causa ai produttori del film per l'uso del suo nome
*I sonnambuli (Stephen King's Sleepwalkers) (1992)
*Grano rosso sangue II - Sacrificio finale (Children of the Corn II: The Final Sacrifice) (1993) - dal racconto I figli del grano
*La metà oscura (The Dark Half) (1993) - dal romanzo omonimo
*Cose preziose (Needful Things) ((1993) - dal romanzo omonimo
*Le ali della libertà (The Shawshank Redemption) (1994) - dal racconto Rita Hayworth e la redenzione di Shawshank in Stagioni diverse
*The Mangler - La macchina infernale (The Mangler) (1995) - dal racconto Il compressore
*L'ultima eclissi (Dolores Claiborne) (1995) - dal romanzo Dolores Claiborne
*A volte ritornano ancora (Sometimes They Come Back... Again) (1996) - dal racconto A volte ritornano
*L'occhio del male (Thinner) (1996) - dal romanzo omonimo
*The Night Flier (1997) - dal racconto Il Volatore Notturno
*L'allievo (Apt Pupil) (1998) - da Stagioni diverse
*Carrie 2 - la furia (The Rage: Carrie 2) (1999) - dal romanzo Carrie
*Stazione Erebus (Sometimes They Come Back... for More) (1999) - dal racconto A volte ritornano
*Il miglio verde (The Green Mile) (1999) - dal romanzo omonimo
*Stephen King's Paranoid (2000)
*Strawberry Spring (2001)
*Cuori in Atlantide (Hearts in Atlantis) (2001) - dal romanzo omonimo
*Night Surf (2002) - da un racconto
*Rainy Season (2002) - da un racconto
*L'acchiappasogni (Dreamcatcher) (2003) - dal romanzo omonimo
*Autopsy Room Four (2003) - dal racconto Autopsia 4
*Secret Window (Secret Window) (2004) - da Quattro dopo mezzanotte
*The Man in the Black Suit (2004)
*All That You Love Will Be Carried Away (2004)
*Riding the Bullet (2004) - dal racconto omonimo
*Luckey Quarter (2005) - dal racconto omonimo
*The Mist (2007) - dal racconto La nebbia, incluso nella raccolta Scheletri
*1408 (2007) - dall’omonimo racconto contenuto nella raccolta Tutto è fatidico
*Dolan's Cadillac (2009) - dall'omonimo racconto

Televisione
*Le notti di Salem (Salem's Lot) (1979) - dal romanzo omonimo
*Golden Years (1991)
*Children of the Corn III: Urban Harvest (1995) - dal racconto I figli del grano
*I langolieri (The Langoliers) (1995) - da Quattro dopo mezzanotte
*Inferno a Grand Island (Children of the Corn IV: The Gathering, (1996) - dal racconto I figli del grano
*Trucks (1997) - dal racconto Camion
*Quicksilver Highway (1997) - da un racconto
*Gli adoratori del male (Children of the Corn V: Fields of Terror, 1998) - dal racconto I figli del grano
*Children of the Corn 666: Isaac's Return (1999) - dal racconto I figli del grano
*Children of the Corn: Revelation (2001) - dal racconto I figli del grano
*The Mangler 2: Graduation Day (2001) - dal racconto Il compressore
*L'incendiaria (Firestarter 2: Rekindled, 2002) - dal romanzo omonimo
*Carrie (Carrie, 2002) - dal romanzo omonimo
*Salem's Lot (2004) - dal romanzo Le notti di Salem

Miniserie
*It (Stephen King's IT) (1990) - dal romanzo omonimo
*The Tommyknockers - Le creature del buio (The Tommyknockers) (1993) - dal romanzo Le creature del buio
*L'ombra dello scorpione (Stephen King's The Stand) (1994) - dal romanzo omonimo
*Stephen King's Shining (Stephen King's The Shining) (1997) - dal romanzo omonimo
*La tempesta del secolo (Storm of the Century) (1999) - dal romanzo omonimo
*Stephen King's Rose Red (2002)
*Stephen King's Dead Zone (2002) - da La zona morta
*Kingdom Hospital (2004) - dalla miniserie Riget - Kingdom di Lars von Trier
*Desperation (2005) - dal romanzo omonimo
*Nightmares & Dreamscapes (2006) - dalle sue raccolte di novelle

Serie televisive
*Tales from the Darkside (1984) - episodi "The Word Processor of the Gods" e "Sorry, Right Number"
*Ai confini della realtà (1985) - episodio "La nonna" (dal racconto omonimo)
*Monsters (1988) - episodio "The Moving Finger"
*Oltre i limiti (The Outer Limits, 1995) - episodio "The Revelations of Becka Paulson"
*X-Files (The X Files, 1997) - episodio 5x10 "Chinga"
*The Dead Zone.

Apparizioni da attore
*Knightriders (1981) - nel ruolo di uno spettatore rumoroso
*Creepshow (1982) - nel ruolo di Jordy Verrill
*Brivido (Maximum Overdrive) (1986) - nel ruolo di un uomo al bancomat
*Creepshow 2 (1987) - nel ruolo di un autista di camion
*Cimitero vivente (Pet Sematary) (1989) - nel ruolo del prete
*Golden Years (1991) - nel ruolo dell'autista del bus
*I sonnambuli (Stephen King's Sleepwalkers) (1992) - nel ruolo del custode del cimitero
*L'ombra dello scorpione (Stephen King's The Stand) (1994) - nel ruolo di Teddy Weizak
*I langolieri (The Langoliers) (1995) - nel ruolo di Tom Holby
*L'occhio del male (Thinner) (1996) - nel ruolo del Dottor Bangor
*Stephen King Shining (Stephen King's The Shining) (1997) - nel ruolo di Gage Creed
*La tempesta del secolo (Storm of the Century) (1999) - nel ruolo di un avvocato
*Frasier (2000) - episodio 8x08 "Mary Christmas" (solo voce)
*I Simpson (2000) - episodio 12x3 "Figlia unica di Krusty ignaro" (solo voce)
*Monkey Bone (Monkeybone) (2001) - nel ruolo di sé stesso
*Stephen King's Rose Red (2002) - nel ruolo del ragazzo delle pizze
*Kingdom Hospital (2004) - nel ruolo di Johnny B. Goode
*I Griffin - nella parte di se stesso in una delle divagazioni di Peter Griffin e, in una puntata differente, del figlio Stewie

Note

Bibliografia
*L'orrore secondo Stephen King, a cura di Tim Underwood e Chuck Miller. Milano, Arnoldo Mondadori, Editore, 1999. ISBN 8804464224
*Stephen King, On Writing: Autobiografia di un mestiere. Milano, Sperling & Kupfer, 2001. ISBN 8820031019

Altri progetti

Collegamenti esterni
*Sito ufficiale
*

------------------------------------------------------------------------------
Retrieved on Tue, 06 Oct 2009 14:58:42 from:
  http://it.wikipedia.org/wiki/Stephen_King
Licensed under CC-BY-SA, see http://creativecommons.org/licenses/by-sa/3.0/