L'Ossezia del Sud (3.900 km², 95.000 abitanti) è una repubblica de facto indipendente del Caucaso. Il territorio è prevalentemente montuoso e ricco di corsi d'acqua a regime torrentizio. Il terreno è coperto in prevalenza da foreste e pascoli che permettono un vasto allevamento ovino. La capitale Tskhinvali (38.000 abitanti) sorge sul versante meridionale del Grande Caucaso ed è un notevole mercato agricolo. Dal 1934 al 1961 la capitale si chiamò Staliniri.

Lo status dell'Ossezia del Sud

L'ONU, l'Unione europea, l'OSCE, il Consiglio dell'Unione europea, gli Stati Uniti e la NATO riconoscono l'Ossezia del Sud come parte integrante della Georgia. Tuttavia, il governo indipendente de facto, governato dall'esecutivo secessionista, ha tenuto un secondo referendum di indipendenza il 12 novembre 2006, dopo che il primo referendum del 1992 non era stato riconosciuto valido dalla comunità internazionale. Come previsto, l'indipendenza dalla Georgia nel referendum ha ottenuto la maggioranza. Tuttavia non è stato riconosciuto dall'Unione Europea, dall'OSCE, dalla Nato e dalla Federazione Russa a causa della mancanza di partecipazione della popolazione di etnia georgiana.

Parallelamente al referendum secessionista ed alle elezioni, il movimento dell'Ossezia di opposizione a Kokoity ha organizzato proprie elezioni, nelle quali 2% hanno votato in favore di Dmitri Sanakoev, come presidente alternativo dell'Ossezia del Sud.

Il 26 agosto 2008 il Cremlino ha adottato un decreto di riconoscimento dell'indipendenza dell'Ossezia del Sud e dell'Abcasia. Il successivo 5 settembre il Nicaragua è stato il secondo Paese al mondo, dopo la Russia, ad aver ufficialmente riconosciuto le due entità indipendentiste come stati indipendenti e sovrani.

Il 10 settembre 2009 il presidente del Venezuela, Hugo Chavez, annuncia che il suo Paese riconosce ufficilamente l'Abcasia e l'Ossezia del Sud.

Suddivisioni amministrative

Il territorio della Repubblica è diviso amministrativamente, sin dall'epoca sovietica, in quattro Province (Rayon):
1. Dzau
2. Znaur
3. Tskhinval
4. Leningor

La divisione etnica della Repubblica secondo i dati dei censimenti ufficiali.

Storia
L'età medievale e l'inizio dell'età moderna

Gli Osseti sono in origine discendenti degli Alani - una tribù dell'Asia centrale. Divennero Cristiani durante il Medioevo, sotto l'influenza Georgiana. Durante la dominazione mongola, furono espulsi dalla loro terra d'origine medievale, a sud del fiume Don, nell'attuale Russia, e deportati verso i monti del Caucaso, e verso la Georgia, dove formarono tre distinte entità territoriali. Digor, nell'ovest, sotto l'influenza del vicino popolo cabardino, che introdusse l'Islam. Tualläg nel sud diventò ciò che è oggi l'Ossezia del Sud, parte della storica comunità georgiana di Samachablo dove gli Osseti trovarono rifugio dagli invasori mongoli. Iron nel nord, nel territorio dell'attuale Ossezia del Nord, sotto dominio russo dal 1767. Molti Osseti attualmente sono cristiani (circa il 61%); c'è inoltre una significativa minoranza musulmana.

L'Ossezia del Sud sotto la dominazione russa e sovietica

La moderna Ossezia del Sud fu annessa dalla Russia in seguito alla prima guerra russo-iraniana (1804-1813) e al Trattato di pace di Gulistan firmato nel 12 ottobre 1813 fra la Russia e la Persia, insieme con la Georgia.

Dopo la Rivoluzione Russa, l'Ossezia del Sud divenne parte della menscevica Repubblica Democratica di Georgia, della quale il nord a sua volta divenne parte della Repubblica Sovietica del Terek. L'area vide brevi scontri tra le forze governative Georgiane e gli Osseti, che chiedevano l'indipendenza. Il governo Georgiano accusò gli Osseti di cooperare con i Bolscevichi. Secondo gli Osseti circa 5.000 persone furono uccise e più di 13.000 morirono in seguito a causa della fame e delle epidemie.

Il governo sovietico georgiano, istituito dall'11esimo reggimento dell'Armata Rossa nel 1921, creò l'Oblast Autonomo dell'Ossezia del Sud nell'aprile 1922. Sebbene gli Osseti avessero una loro lingua, il russo ed il georgiano furono garantite come lingue amministrative dell'Oblast.

Al giorno d'oggi, il russo è la sola idioma amministrativo usato dal governo separatista di Tskhinvali. All'epoca dell'Unione Sovietica vi era un certo livello di autonomia, che comprendeva l'uso comune e l'insegnamento della lingua osseta.

Il 1° conflitto con la Georgia

La tensione nella regione aumentò insieme all'incremento dei nazionalmismi tra georgiani e osseti nel 1989. Prima di allora, le due comunità avevano vissuto in pace con l'unica eccezione del conflitto del 1920. Entrambi i gruppi etnici avevano un alto livello di interazione ed un alto tasso di matrimoni interetnici.
Nello stesso anno, l'influente Fronte Popolare dell'Ossezia del Sud (Ademon Nykhas) richiese l'unificazione con l'Ossezia del Nord come un mezzo per difendere l'autonomia osseta. Il 10 novembre 1989, il Soviet Supremo dell'Ossezia del Sud inviò un appello per l'unione dell'Ossezia del Sud con la repubblica autonoma dell'Ossezia del Nord, appartenente alla Russia, in un'unica repubblica autonoma. Il giorno dopo, il Soviet Supremo della Georgia ignorò l'appello ed abolì l'autonomia dell'Ossezia del Sud. Oltretutto, il parlamento autorizzò la soppressione dei quotidiani e delle dimostrazioni.

Dopo l'indipendenza della Georgia nel 1991, grazie al leader nazionalista Zviad Gamsakhurdia, il governo georgiano dichiarò la lingua georgiana come l'unico idioma amministrativo permesso nel paese. Durante l'era sovietica invece, come lingua ufficiale della Repubblica socialista sovietica georgiana vi erano il georgiano ed il russo, come assicurato dalle due costituzioni della RSS nel 1936 e nel 1979. La decisione del 1991 causò un forte sconcerto nell'Ossezia del Sud, i cui leader chiesero che la lingua osseta diventasse l'idioma del loro stato. La minoranza osseta continuò a godere di un alto livello di autonomia, ma dovette confrontarsi con il crescente sentimento nazionalista della maggioranza georgiana. Violenti scontri animarono la fine del 1991, durante i quali molti villaggi sudosseti furono attaccati e dati alle fiamme, così come subirono attacchi case e scuole georgiane a Tskhinvali, capoluogo dell'Ossezia del Sud. In conseguenza di questi scontri, circa 1.000 persone persero la vita e tra i 60.000 e i 100.000 profughi lasciarono la regione, rifugiandosi lungo il confine con l'Ossezia del Nord e nel resto della Georgia. Molti profughi furono accolti nelle aree disabitate dell'Ossezia del Nord, dalle quali Stalin attuò l'espulsione degli Ingusci nel 1944, a risoluzione del conflitto tra Osseti ed Ingusci. Solo il 15% della popolazione Osseta vive oggi nell'Ossezia del Sud.

Nel 1992, la Georgia è stata costretta ad accettare un "cessate il fuoco" per evitare uno scontro a larga scala con la Russia. Il governo georgiano e i separatisti dell'Ossezia del Sud raggiunsero un accordo per evitare l'uso della forza tra di loro, e la Georgia scelse di non applicare sanzioni contro la regione. Fu istituita una forza di peacekeeping costituita da osseti, russi e georgiani. Il 6 novembre 1992 l'OSCE organizzò una missione in Georgia per monitorare le operazioni di peacekeeping. Da allora fino alla metà del 2004, l'Ossezia del Sud è stato un territorio sostanzialmente pacifico. Nel giugno 2004, è riesplosa la tensione quando le autorità georgiane hanno aumentato gli sforzi per combattere il contrabbando nella regione. Prese di ostaggi, sparatorie e occasionali bombardamenti hanno lasciato decine di morti e feriti. Un cessate il fuoco fu raggiunto il 13 agosto, ma è stato ripetutamente violato.

Sebbene ci siano periodicamente colloqui tra le due parti, alcuni progressi sono stati realizzati dal governo di Eduard Shevardnadze (1993-2003). Il suo successore Mikheil Saakašvili (eletto nel 2004) ha invece fatto della riaffermazione dell'autorità del governo Georgiano una priorità politica. Dopo aver felicemente posto fine all'indipendenza de facto della provincia dell'Ajaria nel sud-ovest nel maggio 2004, ha provato a imporre una soluzione simile all'Ossezia del Sud. Dopo gli scontri del 2004, il governo Georgiano ha intensificato gli sforzi per portare il problema all'attenzione della comunità internazionale. Il 25 gennaio 2005, il presidente Saakashvili presentò il piano Georgiano per la risoluzione del conflitto in Ossezia del Sud all'assemblea del Parlamento del Consiglio d'Europa, riunito a Strasburgo. Nell'ottobre dello stesso anno, il governo degli Stati Uniti e l'OSCE espressero il loro supporto al piano d'azione Georgiano presentato dal primo ministro Zurab Noghaideli al consiglio permanente dell'OSCE a Vienna il 27 ottobre 2005. Il 6 dicembre il consiglio dei ministri dei paesi dell'OSCE, riunito a Lubiana, adottò all'unanimità una risoluzione a supporto del piano di pace Georgiano, che fu successivamente respinta dall'autorità de facto dell'Ossezia del Sud.

Il 26 agosto 2006, un'alta delegazione di senatori statunitensi, guidata dal senatore dell'Arizona John McCain effettuò una visita sulle zone del conflitto Georgiano-Osseto. Il gruppo visitò Tskhinvali ed incontrò il governatore de facto Eduard Kokoity. Parlando della sua visita a Tskhinvali, il senatore McCain disse che il viaggio era stato "per niente produttivo". Le sue parole furono:

Due giorni dopo, il 28 agosto, il senatore Richard Lugar, visitando la capitale georgiana Tbilisi, incontrò i politici Georgiani sui problemi della missione di peacekeeping russa, affermando che "l'amministrazione USA sostiene la determinazione del governo georgiano al ritiro delle forze di peacekeeping russe dalle zone di conflitto in Abcasia e nel distretto di Tskhinvali"

L'11 settembre 2006, il comitato per la stampa e l'informazione dell'Ossezia del Sud annunciò che la repubblica avrebbe indetto un referendum di indipendenza. (il primo referendum non fu riconosciuto valido dalla comunità internazionale nel 1992)) il 12 novembre 2006.
Gli elettori avrebbero deciso se l'Ossezia del Sud avrebbe dovuto preservare o meno il suo status de facto di stato indipendente. La Georgia denunciò la mossa come un'"assurdità politica". Ad ogni modo,

Il 13 settembre 2006 il Rappresentante Speciale dell'Unione Europea per il Caucaso meridionale, Peter Semneby, mentre visitava Mosca, disse: "i risultati del referendum sull'indipendenza dell'Ossezia del Sud non avranno significato per l'Unione Europea". Peter Semneby aggiunse anche che questo referendum non avrebbe contribuito al processo di risoluzione pacifica del conflitto nell'Ossezia del Sud.

Il 5 ottobre 2006, Javier Solana, Alto rappresentante per la politica estera e di sicurezza comune dell'Unione europea, espresse la possibilità di rimpiazzare i peacekeepers russi con una forza dell'UE. Oltre a ciò, il 10 ottobre, l'inviato dell'UE per il Caucaso meridionale Peter Semneby ammise che "Le azioni della Russia nel caso di spionaggio con la Georgia hanno danneggiato la sua credibilità come un peacekeeper neutrale presso i paesi dell'UE vicini al Mar Nero"."

Gli Osseti del Sud approvarono quasi all'unanimità il referendum del 12 novembre 2006, optando per l'indipendenza dalla Georgia. Il referendum fu estremamente popolare, con una percentuale di vittoria tra il 98 ed il 99% delle preferenze; sventolii di bandiere e feste di celebrazione si ebbero in tutta l'Ossezia del Sud, ma dovunque gli osservatori furono poco entusiasti. I critici internazionali hanno affermato che la mossa avrebbe potuto aggravare le tensioni regionali, ed il governo di Tbilisi accuratamente non ne riconobbe l'esito. "Tutti hanno bisogno di capire, una volta e per sempre, che nessun tipo di referendum o elezioni spingeranno la Georgia a rinunciare a ciò che appartiene al popolo Georgiano per volere di Dio", dichiarò Georgi Tsagareishvili, leader del blocco degli industriali nel parlamento georgiano.
Il 13 novembre, Terry Davis, segretario generale del Consiglio d'Europa a 46 nazioni, definì il referendum sull'indipendenza come "non necessario, inutile ed ingiusto" perché alle persone di etnia georgiana non fu concesso il diritto di votare perché nella gran parte non sono in possesso del passaporto della Ossezia del sud (necessario per il voto).

La situazione è rimasta tesa ma tendenzialmente pacifica sino all'inizio di agosto 2008, anche se Mosca e Tskhinvali vedevano il riarmo georgiano con preoccupazione. Nell'ultimo anno la Georgia aveva acquistato gli aerei d'attacco di produzione russa Su-25 dalla Repubblica di Macedonia e dalla Bulgaria e gli elicotteri, anch'essi di produzione russa, Mi-8 dall'Ucraina. Queste armi sono state trasportate con l'aiuto dei marines statunitensi. Il governo georgiano, dal canto suo, protestava con forza contro la continua crescita economica della Russia e la sua presenza politica e militare nella regione.

Il 2° conflitto con la Georgia

Nella notte dell'8 agosto 2008, la Georgia ha avviato un'offensiva militare per riconquistare al suo controllo la regione contesa. Poche ore dopo, la Russia ha contrattaccato e ne sono nati aspri scontri intorno alla capitale regionale.

Nonostante quattro riunioni in quattro giorni del Consiglio di Sicurezza dell'ONU, il conflitto è proseguito anche il giorno seguente. La Georgia ha dichiarato lo stato di guerra e chiesto aiuto internazionale contro l'intervento russo. La Svezia, gli Stati Uniti d'America, la Polonia e le tre repubbliche baltiche hanno preso posizione in difesa della Georgia, ma nessuno ha inviato aiuti militari alla Georgia, preferendo inviare sul posto diplomatici per contrattare un cessate il fuoco.

La mattina del 10 agosto, terzo giorno di combattimenti, la Russia ha imposto un blocco navale alla Georgia, e ha sbarcato 10.000 soldati pronti ad attaccare la repubblica ex-sovietica.

La situazione si è aggravata nel pomeriggio dell'11 agosto quando la Georgia ha accusato Mosca di aver iniziato un'invasione su larga scala del territorio georgiano mirante a sovvertire il governo del presidente Saakashvili e a occupare il paese. Nella serata dell'11, si sono fatte pressanti le voci di una marcia russa su Tbilisi e la Georgia ha fatto sapere di aver asserragliato l'esercito a difesa della capitale.

Secondo dei testimoni, la mattina del 16 agosto i militari russi erano ancora dislocati nelle zone di Gori e Kareli. Altri non identificati hanno provveduto alla distruzione di un importante ponte ferroviario che si trovava a Kaspi, non lontano da Gori e 45 km a ovest della capitale Tbilisi, comunque ben oltre 50 km il confine dell'Ossezia del Sud.

Stati che riconoscono la Repubblica dell'Ossezia del Sud
* Abcasia - (17 novembre 2006)
* Transnistria - (17 novembre 2006)
* - (26 agosto 2008)
* - (3 settembre 2008)
* - (10 settembre 2009) .

La sicurezza militare della Repubblica
Il 15 settembre 2009 è stato concluso un Trattato di cooperazione militare con la Russia della durata di 49 anni (rinnovabile automaticamente per altri 5). Il Trattato prevede che la Russia assicurerà il controllo delle frontiere terrestri e aeree della Repubblica e formerà le nuove Forze armate dello Stato.

Religione

In Ossezia del Sud le parrocchie ortodosse hanno proclamato la loro indipendenza dal Patriarcato ortodosso di Georgia. L'atto non è riconosciuto dalle chiese ortodosse canoniche. La nuova chiesa è parte della Chiesa vetero calendarista ortodossa di Grecia - Santo Sinodo in Resistenza come Diocesi di Alania (Ossezia del Sud) .

Note

Voci correlate
*Ossezia
*Ossezia Settentrionale-Alania
*Lingua osseta
*Caucaso

Altri progetti

Collegamenti esterni

*Republic of South Ossetia
*The State Commitee on Information and Press of Republic of South Ossetia
*South Ossetia part of JCC
*Chiesa vetero calendarista ortodossa di Grecia - Santo Sinodo in Resistenza

------------------------------------------------------------------------------
Retrieved on Sun, 04 Oct 2009 20:37:08 from:
  http://it.wikipedia.org/wiki/Ossezia_del_Sud
Licensed under CC-BY-SA, see http://creativecommons.org/licenses/by-sa/3.0/