Gli anni 1960, comunemente chiamati anni sessanta, sono il decennio che comprende gli anni tra il 1960 e il 1969.

Eventi, invenzioni e scoperte
Nel mondo
1960
*Ottengono l'indipendenza diciassette colonie africane
*In Sri Lanka Sirimavo Bandaranaike, leader dell'LSFP, è la prima donna al mondo ad essere eletta alla carica di primo ministro.
*Saltano gli accordi economici tra USA e Cuba che ne stipula di nuovi con l'URSS
*Un terremoto uccide un terzo della popolazione di Agadir in Marocco
*Leonid Breznev viene nominato Presidente dell'Unione Sovietica
*Il terremoto più forte del XX secolo si abbatte sul Cile con magnitudo 9,5 gradi della Scala Richter. Il maremoto generato dalla scossa tellurica, oltre a distruggere tutti i villaggi lungo 800 km di costa, percorre 17.000 km e arriva fino in Giappone, dall'altra parte dell'Oceano Pacifico

1961
*La concessione dell'indipendenza all'Algeria da parte della Francia provoca un tentato colpo di stato organizzato dai generali ultranazionalisti ma che viene stroncato senza pietà dal presidente Charles De Gaulle.
*Il 20 gennaio John Fitzgerald Kennedy diviene il 35° Presidente americano. Con i suoi 43 anni è il secondo più giovane inquilino della Casa Bianca e propone le ambiziose sfide della "nuova frontiera" che conquistano gli americani.
*Il 12 aprile l'astronauta sovietico Yuri Gagarin è il primo uomo a compiere un volo spaziale.
*Ad agosto i sovietici iniziano la costruzione del Muro di Berlino.

1962
*In ottobre scoppia la crisi dei missili di Cuba causata dalla decisione sovietica di installare armi nucleari nell'isola caraibica. Kennedy si oppone e impone un blocco navale dell'isola. Alla fine, Kruscev ritira i missili. Il mondo sfiora la catastrofe.
*I Beatles esordiscono con il loro primo disco "Love me do", rivoluzionando la musica leggera.
*Papa Giovanni XXIII apre il Concilio Vaticano II che imprime una svolta decisiva nella storia della Chiesa con l'apertura al mondo moderno.

*Marilyn Monroe il 4 agosto viene trovata morta nella camera da letto della sua casa di Brentwood, in California, all'età di trentasei anni a causa di un'overdose di barbiturici.

1963
*Unione Sovietica e Stati Uniti firmano un accordo per la sospensione dei propri esperimenti nucleari. Ma Francia e Cina non aderiscono e lanciano le proprie bombe atomiche nel 1964 e nel 1965.
*Martin Luther King marcia pacificamente su Washington, chiedendo insieme ad altre 200.000 persone, l'integrazione razziale.
*Il 22 novembre viene assassinato a Dallas il presidente americano John Kennedy; gli succede il vice-presidente Johnson.
*Il 3 giugno muore Papa Giovanni XXIII, che nonostante la breve durata del suo pontificato è stato uno dei pontefici più amati. Gli succede Giovanni Battista Montini che assume il nome di Paolo VI.

1964
*Nikita Kruscev viene esautorato; gli succede Leonid Breznev.
*L'Inghilterra cede, dopo una lunga guerra (rivolta dei Mau-Mau) e concede l'indipendenza a Kenya, Malawi, Tanzania.
*Proseguono le guerre civili in Congo e in Biafra. L'intervento dei caschi blu delle Nazioni Unite, non riesce a cambiare le cose.
*Viene fondata a Gerusalemme, l'Organizzazione per la Liberazione della Palestina.
*L'inglese Mary Quant inventa la minigonna, che suscita scandalo ma conquista subito le nuove generazioni.
*L'Inter vince la sua prima Coppa dei Campioni

1965
*Vengono inviate truppe americane nel Vietnam del Sud
*Viene assassinato Malcolm X, mentre viene arrestato Martin Luther King
*Papa Paolo VI chiude solennemente l'8 dicembre il Concilio Vaticano II.
* Nell'Ottobre viene inventato il primo "personal computer", dalla Olivetti.

1966
*Negli Stati Uniti, Ronald Reagan del Partito Repubblicano viene eletto governatore della California.
* In Cina, Mao Tse-Tung crea il movimento delle guardie rosse a sostegno della rivoluzione culturale.
*Inizia in Bolivia la guerriglia contro la dittatura di Barrientos. La rivolta è capeggiata dal cubano di origine argentina Ernesto Guevara detto il Che.
*La signora Indira Gandhi diventa il Primo Ministro dell'India.

1967
*In Grecia, con un colpo di Stato, si instaura una dittatura di destra, guidata dal colonnello Georgios Papadopolus.
*In seguito alla vittoria nella Guerra dei Sei Giorni, Israele sconfigge una coalizione, composta da Egitto, Siria, Giordania, Arabia Saudita e occupa l'intera Palestina.
*Francisco Franco ratifica la legge di successione che porterà Juan Carlos di Borbone a diventare, nel 1975, re di Spagna.
*Ernesto Guevara più noto come Che Guevara, El Che, Il Che o più semplicemente Che, ucciso il 9 ottobre 1967 dall'esercito boliviano. È stato un rivoluzionario e guerrigliero argentino.

1968
*Scoppia in Cecoslovacchia la "primavera di Praga". Alexander Dubček diventa segretario del partito e lancia la sua idea di un "comunismo dal volto umano" dissociandosi dal regime sovietico. Ad agosto i carri armati del Patto di Varsavia invadono il paese e riportano la "normalità". Il giovane Jan Palach si darà fuoco per protesta davanti alla chiesa di San Venceslao a Praga.
*Il 4 aprile viene assassinato Martin Luther King. Pochi mesi dopo, è ucciso anche Robert Kennedy, candidato alle presidenziali.
*A marzo i Vietcong lanciano l'"offensiva del Tet" con accaniti bombardamenti su Saigon. Gli Stati Uniti sono costretti ad avviare trattative con il Vietnam del Nord.
*Il 6 novembre, Richard Nixon viene eletto presidente degli Stati Uniti.
*Le truppe nigeriane occupano il Biafra. Esplode un conflitto che durerà diversi anni e che provocherà moltissime morti fra i civili a causa della fame e della carestia. La popolazione lascia in massa il paese.
*Negli Stati Uniti, esplode il "fenomeno hippy": gruppi di giovani, animati da ideali pacifisti e anarchici, propongono il ritorno alla natura e protestano contro la guerra del Vietnam.
*La contestazione studentesca dilaga in tutt'Europa: a Parigi, esplode il "maggio francese", accanto agli studenti, protestano gli operai. De Gaulle usa l'esercito per reprimere le manifestazioni, attirandosi l'accusa di "fascista", ma alle successive elezioni è rieletto con una maggioranza schiacciante.

1969
*Il 1º febbraio viene effettuato il primo volo del quadri-jet Boeing 747
*Il 21 luglio gli astronauti americani Neil Armstrong e Buzz Aldrin sono i primi uomini a raggiungere la Luna.
*Iniziano ad Helsinki i primi colloqui fra USA e Urss per la limitazione delle armi strategiche.
*A Woodstock, vicino New York, si tiene un imponente raduno di hippy e vi si organizza per l'occasione un grande concerto che resterà nella storia della musica.
*Il 1º settembre Muammar Gheddafi sale al potere in Libia in seguito a un colpo di stato militare
*Costruzione del primo prototipo dell'areo supersonico per il trasporto civile Concorde

Italia
1960
*Contro l'annuncio di un congresso del MSI a Genova, che deve ratificare l'appoggio esterno (già dato in Parlamento) al governo del democristiano Ferdinando Tambroni, scoppiano disordini, guidati da militanti comunisti e dagli ex partigiani. Il governo reprime con durezza le proteste e i violenti scontri fra poliziotti e manifestanti di sinistra, provocano morti e feriti in diverse città italiane. Tambroni è costretto a dimettersi.
* Esce La dolce vita di Federico Fellini, che racconta con ironia e disincanto il boom economico. Il film vincerà la Palma d'Oro a Cannes.
* A Roma si svolgono i Giochi olimpici.

1961
*Dopo che l'ONU respinge la richiesta austriaca di annessione dell'Alto Adige, nella regione gruppi ultranazionalisti austriaci provocano numerosi attentati terroristici.
*Tredici aviatori italiani facenti parte di una missione di pace dell'ONU in Congo vengono catturati e barbaramente uccisi dai guerriglieri, che li scambiano per mercenari.
1962
*Amintore Fanfani costituisce il primo governo di centro-sinistra con l'appoggio esterno del Partito Socialista Italiano. A dicembre Aldo Moro vara un nuovo governo con la partecipazione attiva dei socialisti. Pietro Nenni è Ministro degli Esteri e vicepresidente del Consiglio.
*Il 27 ottobre il presidente dell'ENI Enrico Mattei muore in un attentato aereo i cui responsabili sono rimasti ignoti. La sua politica, energica e attiva, gli aveva procurato parecchi nemici.
1963

* Il 9 ottobre, un'enorme frana fa traboccare il bacino della diga del Vajont, la cui enorme ondata distrugge Longarone e altri paesi della valle. Muoiono 2000 persone. Si parlerà di disastro annunciato, in quanto la pericolosità geologica della zona era a conoscenza della ditta costruttrice.

1964
*Muore a Yalta, in Urss, il leader comunista Palmiro Togliatti. Alla segreteria del partito, viene eletto Luigi Longo, eroe della Resistenza e fedelissimo di Togliatti.
*A dicembre, dopo una votazione ricca di colpi di scena, Giuseppe Saragat viene eletto alla presidenza della Repubblica.

1965
*A Torino, con una storica operazione, vengono separate le gemelline siamesi Giuseppina e Santina Foglia.
*Viene inaugurato il Traforo del Monte Bianco.
*I Beatles iniziano il 23 giugno un mini-tour italiano, con esibizioni a Milano, Genova e Roma.

1966
*L'Arno straripa a novembre e allaga Firenze. Diverse opere d'arte vengono salvate grazie all'aiuto di giovani volontari di tutto il mondo che vengono ribattezzati dalla stampa "angeli del fango".
*Ad ottobre il PSI e il PSDI si unificano e fondano il PSU - Partito Socialista Unificato, l'esperienza durò due anni.

1967
*Scoppia lo scandalo SIFAR; il settimanale L'espresso rileva l'esistenza di un presunto "piano Solo", un progetto di un colpo di Stato, con cui il generale De Lorenzo, con la complicità dei servizi segreti e di esponenti politici di centro e di destra, intendeva instaurare una dittatura fascista.

1968
*Un atroce terremoto sconvolge la valle del Belice, zona poverissima della Sicilia.
*In tutt'Italia si susseguono le contestazioni studentesche ed operaie che poi prenderanno il nome di "Sessantotto". Gli studenti occupano le principali università italiane e a Valle Giulia, Roma, presso la facoltà di architettura avvengono scontri durissimi fra gli studenti e la polizia. Nascono numerose organizzazioni alla sinistra del PCI, la cosiddetta "sinistra extraparlamentare" che accusano il partito comunista di aver abbandonato la strada della rivoluzione.

1969
*Al XII congresso del PCI emerge il dissenso del gruppo che si riunisce intorno alla rivista "Il Manifesto", vicina ai sessantottini, che abbandonerà il partito a novembre.
*I disoccupati di Battipaglia scendono in piazza chiedendo maggiori finanziamenti per il Mezzogiorno ma la rabbia esplode e la manifestazione precipita in scontri con le forze dell'ordine: due braccianti resteranno uccisi.
*Da settembre fino a Natale il Paese è attraversato da imponenti manifestazioni e massicci scioperi dei lavoratori che chiedono maggiori garanzie. È l'"autunno caldo".
*Sedici morti e più di cento feriti è il grave bilancio di un attentato, compiuto il 12 dicembre, alla filiale della Banca Nazionale dell'Agricoltura in Piazza Fontana a Milano. Del caso saranno imputati Pietro Valpreda e Giuseppe Pinelli. Pinelli morirà in circostanze oscure, cadendo da una finestra della questura di Milano mentre Valpreda sarà poi scagionato.

Società
Televisione
* Per un'ordinanza della Corte di Cassazione viene inaugurato nel 1961 il secondo programma, che in futuro assumerà il nome di RaiDue. La rete è controllata dal PSI, e il suo scopo è appunto quello di aumentare il pluralismo nel panorama televisivo italiano.

Musica
* I Beatles raggiungono livelli di celebrità incredibile tra i giovani. La loro musica lancia nuove mode e costumi, come ad esempio l'interesse occidentale per la cultura indiana.
*Il film Urlatori alla sbarra conferma il successo del fenomeno musicale dei cantanti urlatori.
*In America nasce il gruppo J. Geils Band.
* Nel 1969 si svolge a Bethel (New York) l'epocale festival di Woodstock, culmine della controcultura Hippie del decennio. Le performance di artisti come Jimi Hendrix, Joan Baez,Janis Joplin e gli Who entreranno negli annali della storia della musica.

Personaggi

Italia
* Federico Fellini, regista
* Giovanni Gronchi, Presidente della Repubblica (1955 - 1962)
* Enrico Mattei, imprenditore
* Aldo Moro, politico
* Giuseppe Saragat, Presidente della Repubblica (1964 - 1971)
* Antonio Segni, Presidente della Repubblica (1962 - 1964)
* Luigi Tenco, Cantautore (1938 - 1967)

Europa
* George Best, Il calciatore diventa pop star
* Konrad Adenauer, Cancelliere tedesco
* Charles De Gaulle, Presidente francese
Resto del Mondo
* Fidel Castro, rivoluzionario
* Bob Dylan, cantautore
* Allen Ginsberg, poeta
* Papa Giovanni XXIII
* Ernesto "Che" Guevara, rivoluzionario
* John Fitzgerald Kennedy, Presidente degli Stati Uniti (1961 - 1963)
* Robert Kennedy, politico
* Martin Luther King, leader del movimento per i diritti civili
* Lyndon Johnson, Presidente degli Stati Uniti (1963 - 1968)
* Richard Nixon Presidente degli Stati Uniti (1968 - 1974)
* Papa Paolo VI

Voci correlate
* Cronologia della musica 1960-1969
* Videogiochi negli anni 1960

------------------------------------------------------------------------------
Retrieved on Mon, 05 Oct 2009 11:23:55 from:
  http://it.wikipedia.org/wiki/Anni_1960
Licensed under CC-BY-SA, see http://creativecommons.org/licenses/by-sa/3.0/