Le contee (shires) costituiscono una delle suddivisioni amministrative più ampie dell'Inghilterra. Le contee amministrative furono create nel 1889 ai sensi della Legge sul governo locale del 1888 e abolite nel 1974 in virtù della Legge sul governo locale del 1972. Furono sostituite dalle contee metropolitane ed extraurbane; queste ultime vengono spesso ancora definite, per certi versi erroneamente, contee amministrative. Altri tipi di contee sono le contee tradizionali e le contee cerimoniali.

Le contee sono solitamente divise in diversi distretti, ognuno con la propria amministrazione autonoma (i distretti possono anche essere chiamati borghi o città in alcuni casi). Nel corso della riforma amministrativa locale del Regno Unito degli anni 90 del XX secolo, furono costituite alcune contee formate da un solo distretto, più comunemente chiamate autorità unitarie. Tuttavia, sono molto poche le autorità unitarie ad avere caratteristiche di contea (che ora prende il nome di contea titolare), la maggior parte sono più affini a borghi o città.

Mappa: Contee metropolitane ed extraurbane in Inghilterra (al 2005)

* autorità unitaria

†; Metropolitan County o Contea Metropolitana

†; contea senza consiglio

¹ "area amministrativa" (non una contea).

Tipi di contee
Contee shire

Una contea shire è una contea extraurbana con più di un distretto. Il nome non contiene necessariamente -shire.

Vi sono 35 contee di questo tipo:

Bedfordshire, Berkshire, Buckinghamshire, Cambridgeshire, Cheshire, Cumbria, Derbyshire, Devon, Dorset, Durham, East Sussex, Essex, Gloucestershire, Hampshire, Hertfordshire, Kent, Lancashire, Leicestershire, Lincolnshire, Norfolk, Northamptonshire, Northumberland, North Yorkshire, Nottinghamshire, Oxfordshire, Shropshire, Somerset, Staffordshire, Suffolk, Surrey, Warwickshire, West Sussex, Wiltshire, Worcestershire

34 contee su 35 dispongono di un Consiglio di contea. Fa eccezione il Berkshire, che non ne ha. Talvolta il termine "contea shire" non si usa riferendosi al Berkshire, proprio perché non dispone di un consiglio di contea. Alcuni opinano sulla posizione amministrativa della Cornovaglia e si domandano se sia una contea shire o no. È interessante notare che la Cornovaglia è l'unica contea dove una consistente minoranza mette in discussione la sua posizione costituzionale e afferma che invece dovrebbe essere descritta come un Ducato e una delle nazioni fondatrici del Regno Unito.

Contee metropolitane

Le Metropolitan County o Contee Metropolitane sono:

Greater Manchester, Merseyside, South Yorkshire, Tyne and Wear, West Midlands, West Yorkshire.

I consigli di queste contee sono stati aboliti nel 1986 dal governo di Margaret Thatcher per ragioni più politiche che pratiche, ma legalmente esse esistono ancora. Sono usate per scopi amministrativi e geografici e sono ancora contee cerimoniali. La maggior parte dei poteri dei consigli sono stati devoluti ai Borghi (o Distretti) Metropolitani, che sono ora a tutti gli effetti autorità unitarie, anche se alcune funzioni come i servizi di emergenza, la difesa civile ed i trasporti pubblici sono amministrate unitamente a livello di contea metropolitana.

La Grande Londra formalmente non è una contea ma un'area amministrativa. È stata creata nel 1965 ed il suo consiglio è stato abolito nel 1986 con gli altri consigli metropolitani. Attualmente c'è la Autorità della Grande Londra che la amministra in quanto regione.

Autorità unitarie

Le Unitary authority o autorità unitarie sono aree con un solo consiglio. 40 di queste sono contee.

Bath and North East Somerset, Blackburn with Darwen, Blackpool, Bournemouth, Brighton and Hove, Bristol, Derby, Darlington, East Riding of Yorkshire, Halton, Hartlepool, Herefordshire, Isola di Wight, Kingston upon Hull, Leicester, Luton, Medway Towns, Middlesbrough, Milton Keynes, North East Lincolnshire, North Lincolnshire, North Somerset, Nottingham, Peterborough, Plymouth, Poole, Portsmouth, Redcar and Cleveland, Rutland, Southampton, Southend-on-Sea, South Gloucestershire, Stockton-on-Tees, Stoke-on-Trent, Swindon, Telford and Wrekin, Thurrock, Torbay, Warrington, York

39 di queste sono definite come contee con un solo distretto, con un consiglio di distretto e non di contea. L'Isola di Wight, tecnicamente, ha un consiglio di contea e nessun consiglio di distretto. All'atto pratico non vi sono differenze.

I distretti del Berkshire sono autorità unitarie, ma non hanno status di contea.

Le Isole Scilly non fanno parte della Cornovaglia ai fini amministrativi, ma non costituiscono una contea.

Storia

1888: Consigli di Contea

Nel 1888 il governo conservatore di Lord Salisbury istituì i consigli di contea per tutta l'Inghilterra ed il Galles, con il compito di amministrare le cosiddette contee amministrative. I borghi di contea, corrispondenti alle attuali autorità unitarie, erano esclusi dalle contee amministrative.

Il Cambridgeshire, il Lincolnshire, il Northamptonshire, il Suffolk, il Sussex e lo Yorkshire furono divisi ai fini amministrativi, seguendo le divisioni storiche usate dai Tribunali in Seduta Trimestrale.

In più vi era la Contea di Londra che comprendeva l'attuale Londra interna. L'Isola di Wight era inizialmente compresa nella contea dell'Hampshire ma ottenne il suo consiglio di contea nel 1890.

Alcune exclave che non erano state toccate dalla riforma del 1844 risentirono gli effetti dell'istituzione dei consigli di contea, ad esempio l'area di Measham nel Derbyshire fu posta sotto il controllo del consiglio di contea del Leicestershire.

Nel 1894 fu stabilito un sistema a due livelli, con le contee amministrative divise in distretti urbani, distretti rurali e borghi municipali.

Mappa: Contee amministrative dal 1890 al 1965

Questa mappa segue la pratica di non mostrare i borghi di contea. Invece, sono stati compresi nella contea madre, Quando un borgo di contea si espandeva nel territorio di un'altra contea, questo veniva mostrato sulle mappe come un aumento di dimensione della contea madre. Ad esempio, la parte di Bristol a sud del fiume Avon sarebbe parte del Gloucestershire e non del Somerset.

Questo sistema era alla base delle contee cerimoniali usate per la Luogotenenza - con un'eccezione: il Cambridgeshire, l'Hampshire, il Lincolnshire, il Northamptonshire, il Suffolk ed il Sussex non erano divisi per la Luogotenenza (lo Yorkshire, invece, sì).

Allargamento dei confini

Con l'incremento dell'urbanizzazione e la creazione di sobborghi su scala mai vista prima, le aree urbane attorno alle città cominciarono a superare i confini di contea. Dal momento che i borghi, i distretti urbani e i comuni non potevano superare i confini delle contee, questi ultimi furono ridefiniti.

Alcuni esempi:

*Beauchief, Dore, Norton e Totley nel Derbyshire vengono annessi a Sheffield nel West Riding nel 1934
*Caversham nell'Oxfordshire viene annesso a Reading nel Berkshire nel 1911
*Little Bowden nel Northamptonshire viene annesso a Market Harborough nel Leicestershire
*metà di Tamworth, storicamente nel Warwickshire, viene a trovarsi nello Staffordshire che finisce per inglobare l'intero borgo
*Winshill nel Derbyshire viene annesso a Burton-upon-Trent nello Stafforshire
*Wythenshawe nello Cheshire viene annesso alla Città di Manchester nel Lancashire
*Reddish and the Heatons nel Lancashire, vengono annessi al borgo di contea di Stockport nello Cheshire

1965: Grande Londra

Articolo principale: Legge sul governo di Londra del 1963

Nel secolo successivo vi furono numerosi dibattiti sul futuro dei governi locali in seguito alla crescente urbanizzazione del paese. Furono discusse proposte di espansione o modifica dei borghi di contea o di creazione di contee urbane più grandi, ma non accadde nulla fino al 1963, quando fu approvata la legge entrata in vigore nel 1965.

La Contea di Londra fu ingrandita e rinominata Grande Londra, incorporando quasi tutto il Middlesex - il resto fu assegnato al Surrey ed all'Hertfordshire. Vi furono altri cambiamenti, come la fusione del Soke of Peterborough e dell'Huntingdonshire in Huntingdon and Peterborough e la fusione del Cambridgeshire con l'Isle of Ely.

Mappa: Contee amministrative dell'Inghilterra dal 1965 al 1974

La mappa sottostante mostra i borghi di contea immediatamente prima del 1974

1974: Due livelli
Articolo principale: Legge sul governo locale del 1972

Alla fine degli anni 60 del XX secolo, appariva ovvio che la struttura di governo locale in Inghilterra e Galles avesse bisogno di una riforma. Il governo del Partito Laburista di Harold Wilson creò pertanto la Commissione Redcliffe-Maud cui fu affidato l'incarico di presentare proposte di riforma generale.

Nel suo rapporto finale la commissione propose l'abolizione della struttura a due livelli amministrativi nella maggior parte del territorio dell'Inghilterra. La precedente suddivisione sarebbe stata sostituita da un sistema di 58 autorità unitarie, che in generale avrebbero ignorato i precedenti confini amministrativi a favore di modifiche geograficamente logiche - ridisegnando completamente la mappa politica. Nelle regioni metropolitane del Merseyside, Lancashire sud-orientale e Cheshire nord-orientale, e nella regione di Birmingham, si sarebbero create 3 aree metropolitane con 20 autorità distrettuali.

Tali proposte incontrarono l'opposizione del Partito Conservatore guidato da Edward Heath. I conservatori vinsero le elezioni politiche del 1970 e si misero al lavoro per la definizione del proprio sistema amministrativo. Questo soppresse il concetto di autorità unitarie (persino per i distretti esistenti) — l'intera regione geografica compresa tra Inghilterra e Galles sarebbe stata divisa in contee e distretti uniformi. In Inghilterra le contee sarebbero state modellate in gran parte sulle contee esistenti, ma in alcune aree (alquanto lontane dalle aree metropolitane) furono attuate riforme piuttosto radicali.

Nonostante le rassicuranti dichiarazioni del governo, che affermava che le riforme amministrative locali non avrebbero compromesso il campanilismo di nessuno e che le contee antiche e geografiche non sarebbero state formalmente abolite, molte modifiche causarono significative proteste locali. La maggior parte delle modifiche radicali non ebbe seguito. Tuttavia, un aspetto della riforma sul quale il governo si mostrò inamovibile fu la fusione di piccole contee. Non ebbero successo le campagne per la conservazione delle contee di Rutland e dell'Herefordshire, mentre a causa della sua particolare posizione geografica, l'Isola di Wight poté mantenere un consiglio di contea autonomo invece di essere riannessa all'Hampshire, la contea di appartenenza originaria.

La Legge sul governo locale fu approvata nel 1972, e definiva le contee e i distretti metropolitani inglesi, ma non i distretti extraurbani, i cui confini vennero invece tracciati da una Commissione per i Confini, che aveva iniziato ad operare precedentemente.

Le contee metropolitane furono composte nel seguente modo:

*Merseyside - comprendente Liverpool, il Lancashire sud-occidentale nonché, sull'altra riva del fiume Mersey, Wirral nel Cheshire nord-occidentale
*Grande Manchester - comprendente l'area urbana di Manchester e molte città circostanti
*South Yorkshire - comprendente l'area di Sheffield e Rotherham nel West Riding of Yorkshire
*Tyne and Wear - l'aggregato urbano del Tyneside comprendente Newcastle-upon-Tyne nel Northumberland e Sunderland nella contea di Durham
*West Midlands - l'aggregato urbano di Birmingham, incluse la Black Country e Coventry
*West Yorkshire - l'area comprendente Leeds e Bradford nel West Riding of Yorkshire

Altre modifiche significative furono le seguenti:

*Creazione della contea di Avon, formata da: Somerset settentrionale, Gloucestershire meridionale, Bristol e Bath
*Creazione della contea di Cleveland, formata da: Durham meridionale e parte settentrionale del North Riding of Yorkshire, concentrata nell'aggregato urbano del Teesside insieme a Guisborough e Hartlepool
*Creazione della Cumbria, composta da: Westmorland, Cumberland e parti del Lancashire e dello Yorkshire
*Fusione di Herefordshire e Worcestershire nella contea di Hereford and Worcester
*Creazione dell'Humberside, formato dall'East Riding of Yorkshire e dal Lincolnshire settentrionale
*Annessione di Huntingdon e Peterborough al Cambridgeshire
*Accorpamento del Rutland in qualità di distretto nel Leicestershire
*Cessione all'Oxfordshire di Vale of White Horse, comprendente l'ex capoluogo di contea del Berkshire, Abingdon.

Mappa: Contee amministrative dell'Inghilterra dal 1974 al 1995

1986: Scioglimento dei Consigli Metropolitani

Articolo principale: Legge sul governo locale del 1985.

Nel 1986 i consigli delle contee metropolitane, compreso il Consiglio della Grande Londra, furono sciolti dal governo di Margaret Thatcher per ragioni di contesa politica. Tuttavia le contee metropolitane sono rimaste formalmente in vita.

1995-1998: Autorità Unitarie

Articolo principale: Riforma amministrativa locale nel Regno Unito del 1990

Gli anni 90 del XX secolo portarono al ripristino dei distretti di contea sotto nuova denominazione, autorità unitarie, con una conseguente modifica radicale della carta geografica politica dell'Inghilterra. I cambiamenti furono effettuati in diverse tappe.

Il 1º aprile 1995, l'Isola di Wight divenne autorità unitaria singola. Precedentemente aveva avuto una struttura a due livelli con un Consiglio di Contea dell'Isola di Wight e due consigli di distretto: uno a Medina e l'altro a South Wight. Lo stesso giorno, furono cedute al Berkshire due piccole aree fino allora comprese nel Surrey e nel Buckinghamshire, rendendo il Berkshire confinante con la Grande Londra.

Il 1º aprile 1996, le contestate contee di Avon, Humberside e Cleveland furono abolite e i relativi distretti trasformati in autorità unitarie. Nello stesso periodo, l'area amministrativa della città di York fu estesa e separata dal North Yorkshire.

Il 1º aprile 1997, i distretti di Bournemouth, Darlington, Derby, Leicester, Luton, Milton Keynes, Poole, Portsmouth, Rutland e Southampton divennero autorità unitarie. Inoltre, i distretti di Brighton e Hove furono accorpati per costituire la nuova autorità unitaria di Brighton and Hove.

Il 1º aprile 1998, Blackpool, Blackburn with Darwen, Halton, Medway, Nottingham, Peterborough, Plymouth, Swindon, Stoke-on-Trent, Southend-on-Sea, Telford and Wrekin, Torbay, Thurrock e Warrington divennero autorità unitarie. Inoltre, Hereford and Worcester fu abolita e sostituita dall'autorità unitaria dell'Herefordshire e dalla contea shire del Worcestershire. Il Berkshire fu diviso in sei autorità unitarie senza peraltro essere abolito formalmente.

2000: Londra
Articolo principale: Autorità della Grande Londra

L'attuale governo del Partito Laburista guidato da Tony Blair aveva preso l'impegno in campagna elettorale di costituire una qualche forma di governo locale per l'intera regione di Londra, pur rimarcando che non si sarebbe trattato di una restaurazione del Consiglio della Grande Londra. L'Autorità della Grande Londra dispone di un Sindaco eletto dal popolo e di un'Assemblea con poteri di controllo.

2004: Assemblee regionali
Articolo principale: Referendum nell'Inghilterra Settentrionale del 2004

Nell'ambito della politica del governo Blair sul decentramento amministrativo, si svolse nel novembre 2004 un referendum in cui si chiedeva se l'Inghilterra Nord-orientale avrebbe dovuto disporre di un'assemblea regionale a suffragio diretto. Il risultato di questo referendum fu un decisivo 'no', col conseguente abbandono di referendum successivi in Inghilterra Nord-occidentale e nello Yorkshire e Humber. Se il referendum avesse generato un 'sì', l'esistente struttura amministrativa nelle regioni interessate sarebbe stata riformata per diventare totalmente unitaria, con un effetto di riflesso per le contee in cui si fosse scelta la soluzione dell'autorità unitaria.

Voci correlate
*Governo locale nel Regno Unito
* Suddivisioni dell'Inghilterra
** Regioni dell'Inghilterra
** Unitary authority o Autorità Unitaria
** Greater London o Grande Londra
** Distretti d'Inghilterra
** Parrocchia civile
*Suddivisioni del Galles
*Suddivisioni della Scozia

Collegamenti esterni
*Storia delle contee
*European Parliamentary Elections Act 1999 - Schedule 2 - Electoral Regions in England listing many counties extant at that date

------------------------------------------------------------------------------
Retrieved on Tue, 06 Oct 2009 10:56:37 from:
  http://it.wikipedia.org/wiki/Contee_inglesi
Licensed under CC-BY-SA, see http://creativecommons.org/licenses/by-sa/3.0/