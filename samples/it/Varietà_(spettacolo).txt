Il teatro di varietà, o teatro di arte varia, o, più comunemente, varietà, o anche variété nella declinazione francese, è un genere di spettacolo teatrale di carattere leggero nato alla fine del XIX secolo a Napoli come imitazione del Cafè-chantant francese.

Storia del varietà
Nonostante la nascita del varietà si collochi tra il fenomeno dell'importazione del cafè-chantant e quello della nascita dei teatri di cartone, la vera genesi è ignota o perlomeno di difficile reperimento. Il varietà affonda infatti le sue radici nello spettacolo popolare (i drammi da feuilletton ma anche le commediole borghesi) e nelle esecuzioni degli artisti circensi, di strada e dei cantanti.

Inizialmente tutto era francesizzato, dai nomi alla recitazione ai gesti fin quando, almeno, non cominciarono a farne parte anche stili provenienti da altre nazioni. La necessaria esotizzazione del varietà aveva un duplice scopo: in primis, avrebbe permesso di accostare i teatri che lo ospitavano alla Belle époque parigina, sinonimo di divertimento; dal lato degli esecutori, invece, c'era la possibilità di un maggiore richiamo commerciale proprio per la (finta) provenienza straniera, che assicurava la nomea di vedette internazionale a chi stravolgeva la propria nazionalità.

Gli spazi erano sostanzialmente di tre tipi: i teatri di primo ordine, dove vi recitavano soltanto gli artisti di fama riconosciuta; i teatri di secondo o terzo ordine che potevano essere sale da caffè (caffè-concerto) o teatri veri e propri ma molto popolari, ed infine tutti quei locali dove poteva essere allestito alla buona un palco. L'ingresso era a pagamento e il successo di un artista lo decretava solo il pubblico in base al suo gradimento. Se l'artista veniva fischiato questo veniva "segnalato" su quella che poteva essere chiamata "fedina artistica" dell'artista con conseguente perdita di rispetto e prestigio.

Sul versante della recitazione e dell'intrattenimento cabarettistico, si cominciò con numeri a metà fra a canzonetta e il monologo, per passare poi alla macchietta, il cui inventore fu Nicola Maldacea, e che consisteva in una caricatura di "tipi" presi dalla realtà (fu l'inventore della macchietta del Viveur, il bello senza nulla nel cervello), per poi ampliarsi con numeri di balletto, prestidigitazione, trasformismo ed altri ancora.

La caratterizzazione del personaggio era importantissima: poiché il teatro di varietà non viveva di mitizzazione ma del reale gradimento degli spettatori, era necessario acquisire sia una riconoscibilità tale da crearsi un nome, sia riuscire a rendersi graditi tramite una tipologia ben definita di personaggio con il quale inventare numeri destinati spesso a modificarsi di sera in sera.

Il varietà era molto differente a seconda della localizzazione geografica, proprio perché gli artisti (soprattutto attori, cantanti di generi popolari, finedicitori, comici eccetera), attingevano molto alle proprie tradizioni: si potrebbe parlare perfino di un teatro del nord Italia, ravvisabile nel Veneto, nel Piemonte, nella Lombardia e nella Toscana, e di un teatro del centro sud, i cui poli erano indubbiamente Roma e Napoli.

Furono soprattutto gli artisti di queste città a contribuire alla nascita dell'attore-scrittore, ossia di colui che scriveva i pezzi da recitare in pubblico: artisti famosi del Varietà furono infatti Totò, Raffaele Viviani, Ettore Petrolini, Gustavo De Marco, tutti creatori di tipi ben definiti, seppur variegati. Leopoldo Fregoli, invece, contribuì all'idea di corpo dinamico dell'attore novecentesco, immettendosi con gli altri artisti nel filone del rinnovamento dell'arte teatrale di cui il varietà fu un precursore "dal basso".

Il varietà, a differenza del teatro drammatico o, in generale, del teatro "alto", non venne mai insignito dello statuto di arte. Proprio perché popolare, derivante da una cultura completamente antitetica al coevo D'Annunzio, subì sempre una sorta di ostracismo da parte dei critici e degli amanti del teatro.

Le conseguenze furono evidenti anche sul piano strettamente professionale: gli artisti di varietà non potevano accedere alle pensioni che lo Stato Italiano elargiva ai loro colleghi di altri settori, mentre i teatri di varietà stessi non fruivano di alcun sovvenzionamento o incentivo statale.

Durante il fascismo, poi, l'ostracismo derivante dalla volontà di sopprimere gli spettacoli in dialetto e di annullare i richiami all'estero in nome di una cultura di massa nazionale, sfavorirono di molto il varietà, che si trovò sempre meno ricercato e rappresentato.

Ma fu proprio la derivazione popolare a rappresentare uno dei punti di forza e di innovazione del teatro di varietà, nei generi appunto che dal popolo traevano ispirazione; e che per il popolo acquisivano linguaggi, tematiche, tempi e svolgimenti propri, tanto da rappresentare quasi una rivoluzione nel campo teatrale. Nel varietà non esisteva l'autoralità del singolo, sebbene spesso l'attore fosse solo in scena: l'evento teatrale, infatti, si appoggiava sulla collettività e sfociava in qualità espressive che ad essa si riferivano. La rivoluzione del varietà fu muta, sotterranea, ma al contempo così semplice da cogliere da non essere compresa che da pochi individui.

Proprio l'immediatezza e la velocità del genere spettacolare attirarono l'attenzione di Filippo Tommaso Marinetti, che il 1 ottobre 1913 pubblicò sul giornale Lacerba il Manifesto del teatro di varietà, nel quale esaltava la novità di un tipo di teatro che rinnegava la verosimiglianza prediligendo al contrario la spettacolarità, il paradosso, l'azione e la praticità.

Questo tipo di teatro, quando fu organizzato in modo schematico diede vita alla Rivista, che era appunto l'unione di vari numeri legati però da un sottile filo che poteva essere il tema generale o altro.

Come altri generi teatrali minori, anche il varietà patì la concorrenza di cinema e televisione: scomparso dai teatri per confluire nell'avanspettacolo prima e nella rivista poi, conserva oggi nei varietà televisivi unicamente il nome.

Le innovazioni

Il successo di attori come Petrolini, Totò e Viviani, a ben vedere, fu sempre decretato nel momento in cui venivano definiti grandi attori e non, come poteva accadere per i colleghi del teatro drammatico, di interpreti: nel momento in cui gli artisti del varietà interpretavano le loro stesse scritture, senza cimentarsi nei lavori dei drammaturghi, l'unica definizione che poteva riassumere le loro capacità era quella di attore. C'è da sottolineare che, nei primi anni del 1900, ferveva il dibattito sulla figura dell'attore ad opera di critici, studiosi e letterati come Silvio D'Amico e Luigi Pirandello: mentre Pirandello si dichiarava ostile all'arte drammatica, poiché questa tradiva sostanzialmente sia il testo che la "vita" di un personaggio, D'Amico sosteneva che al grande attore mancava la spontaneità e la capacità di improvvisazione dell'attore di varietà, facendo bene attenzione a non fare però richiami alla Commedia dell'Arte.

È pur vero che non tutti i risultati generati dal varietà sono stati interessanti e di medesimo valore, ma bisogna riconoscere in questo genere di essere sempre stato all'avanguardia se non nella concezione, almeno in alcuni mezzi espressivi così come nell'azione per e con lo spettatore da parte dell'attore, che utilizzando il pubblico come primo elemento, modificandosi e plasmando la propria interpretazione a seconda delle esigenze, non rispecchiando ma trasfigurando e contraddicendo il mondo in opposizione a ciò che il teatro borghese metteva in scena, non lasciava fermare il fruitore al solo prodotto finito ma gli consentiva di riconoscerne le varie componenti strutturali, negli agenti e nei mezzi, che ne differenziano i risultati e che quindi lo valorizzano nella poliedricità.

Non a caso sia le avanguardie storiche come il futurismo sia alcuni grandi protagonisti della storia dello spettacolo internazionale come Gordon Craig hanno subito l'influsso ed il fascino della comicità proposta al largo dei circuiti dei teatri di velluto.

Immediatezza, praticità, improvvisazione, creazione, capacità di tenere la scena ed altre furono le innovazioni del genere che contrappose la propria esperienza a quella del teatro accademico, ponendo l'accento sulla creatività dell'attore, sul teatro inteso come luogo di comunione tra gli interpreti ed il pubblico, sul corpo come mezzo espressivo, sulla satira come elemento di attinenza alla contemporaneità, verso la quale spesso (ma non sempre) il varietà mantenne un atteggiamento pur leggero ma aspramente critico.

I protagonisti
Gli artisti che si produssero nel varietà furono tanti e di non facile elencazione, anche perché la commistione di generi come il Café-chantant, l'operetta, il teatro di prosa, il teatro dialettale, il balletto, la pantomima, il music-hall ma anche successivamente l'avanspettacolo, la rivista ed il cinema e altri fu tale che spesso gli interpreti delle varie discipline artistiche passarono facilmente dall'uno all'altro, non permettendo un sintetico ed univoco quadro d'insieme.

Tra i più famosi, comunque, ci furono:

*Anna Fougez (sciantosa, cantante)
*La Bella Otero (ballerina)
*Cléo de Mérode (ballerina)
*Wanda Osiris (la divina)
*Nicola Maldacea (macchiettista)
*Aldo Tarantino
*Ugo Tognazzi (attore)
*Raimondo Vianello (attore)
*Sandra Mondaini (soubrette)
*Delia Scala (soubrette)
*Peppino De Filippo (attore)
*Tina Pica (attrice)
*Pupella Maggio (attrice)
*Carlo Campanini (attore)
*Carlo Dapporto (attore)
*Alberto Sordi (attore e macchiettista)
*Nicola Sorrentino
*Marisa Del Frate (soubrette)
*Walter Chiari (attore)
*Totò
*Claudio Villa (cantante)
*Gustavo Cacini (comico)
*Gustavo De Marco (macchiettista)
*Nino Taranto (attore e macchiettista)
*Raffaele Pisu (comico)
*Guido De Rege (comico)
*Giorgio De Rege (comico)
*Pia Velsi (attrice comica)
*Lino Banfi (comico)
*Odoardo Spadaro (cantautore)
*Alfonso Tomas (comico)
*Leopoldo Fregoli (trasformista)
*Ettore Petrolini (attore, cantante, macchiettista)
*Dante Maggio
*Beniamino Maggio
*Mimì Maggio (finedicitore)
*Raffaele Viviani (attore)
*Tecla Scarano (attrice)
*Alfredo Bambi
*Gennaro Pasquariello
*Gianni Caiafa (attore)
*Armando Gill (cantante)
*Pietro De Vico
*Elvira Donnarumma (cantante)
*Peppino Villani
*Luisella Viviani (attrice)
*Virgilio Riento (macchiettista)
*Loie Fuller (ballerina)
*Lina Cavalieri (cantante)
*Lydia Johnson (sciantosa e danzatrice erotica)
*Maria Campi (soubrette, inventrice della "mossa")
*Gilda Mignonette (cantante)
*Liliana Castagnola (attrice)
*Luigi Visconti in arte Fanfulla (attore comico)
*Gilberto Govi (attore comico)
*Angelo Cecchelin (comico)
*Angelo Musco (attore comico)
*René Thano (ballerino e coreografo)
*Erminio Macario (attore)
*Renato Rascel (attore)
*Harry Houdini (mago)
*Riccardo Billi (attore)
*Fiorenzo Fiorentini
*Gino Bramieri (attore)
*Vittorio Caprioli (attore)
*Antonella Steni (attrice)
*Elio Pandolfi (attrice)
*Paolo Poli (attore)
*Lucia Poli (attrice)
*Milena Vukotic (attrice)
*Raffaella Carrà (soubrette)
*Ric e Gian (attori)
*Franco Franchi (attore)
*Ciccio Ingrassia (attore)
*Franca Valeri (attrice)
*Febo Conti (attore)
*Lauretta Masiero (attrice)
*Ave Ninchi (attrice)
*Paolo Panelli (attore)
*Bice Valori (attrice)
*Lando Buzzanca (attore)
*Lino Toffolo (attore)
*Maurizio Micheli (attore comico)
*Margherita Fumero (attrice)
*Marisa Laurito (attrice)

Bibliografia
Opere generali
*Felice Cappa, Pietro Gelli. Dizionario dello spettacolo del '900. Milano, Baldini & Castoldi, 1998. ISBN 8880892959
*Silvio D'Amico. Enciclopedia dello spettacolo. XII voll., Roma-Milano, Le Maschere - Unione Editoriale - Garzanti, 1954-1978
*Franca Angelini. Teatro e spettacolo nel primo Novecento. Roma-Bari, Laterza, 1988. ISBN 8842032239

Monografie
*Stefano De Matteis, Martina Lombardi, Marilea Somaré. Follie del varietà. Vicende memorie personaggi 1890-1970. Milano, Feltrinelli 1980
*Nicola Fano. Vieni Avanti, cretino! Storie e testi del varietà e dell'avanspettacolo. Roma-Napoli, Teoria, 1993. ISBN 8824103413
*Alberto Lorenzi. I segreti del varietà. Celip, Milano 1988
*Sergio Lori. Il varietà a Napoli. Roma, Newton & Compton, 1996. ISBN 888183460X
*Antonio Morosi. Il teatro di varietà in Italia. Firenze, Calvetti, 1901
*Francesco Mottola. Il teatro di varietà: dalla Belle Époque agli anni Sessanta ed oltre, in Italia. Milano, Nuove Edizioni Culturali, 1995
*Angelo Olivieri. Le stelle del varietà: rivista, avanspettacolo e cabaret dal 1936 al 1966. Roma, Gremese, 1989. ISBN 8876054103
*Mario Quargnolo. Dal tramonto dell'operetta al tramonto della rivista. Mezzo secolo di fasti e miserie del varietà e dell'avanspettacolo. Milano, Pan, 1980
*Luciano Ramo. Storia del varietà. Milano, Garzanti 1956

Collegamenti esterni
* Il varietà sul Dizionario dello Spettacolo del '900

------------------------------------------------------------------------------
Retrieved on Mon, 05 Oct 2009 23:17:13 from:
  http://it.wikipedia.org/wiki/Varietà_(spettacolo)
Licensed under CC-BY-SA, see http://creativecommons.org/licenses/by-sa/3.0/