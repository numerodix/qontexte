Sotto il suo regno, che durò ben quarantatré anni, lo Stato di Sardegna continuò a militare al fianco delle grandi potenze nelle guerre di successione polacca ed austriaca; il Piemonte ottenne considerevoli acquisizioni territoriali che ne spostarono il confine al Ticino.
Poco stimato dal padre come guerriero, Carlo Emanuele III seppe dimostrare il contrario, circondandosi di militari e ponendo, nelle cariche più alte dello Stato, il ceto delle armi.

Vita
L'eredità di Vittorio Amedeo II

Carlo Emanuele III nacque in una Torino profondamente cambiata dagli ultimi avvenimenti politici. Il Piemonte, dopo alterne vicende, era uscito vittorioso dalla Guerra di Successione Spagnola, sconfiggendo duramente l'esercito francese di Luigi XIV. Vittorio Amedeo II, il padre, dopo aver acquistato il titolo regio di Sicilia, era stato costretto a scambiarlo con quello di Sardegna.

Vittorio Amedeo II, dopo i trionfi politici e militari, si era sempre più chiuso in sé stesso, diventando schivo e taciturno. Ripudiava sempre più i fasti della corte, la mondanità e il lusso. Vestiva di semplice panno e le sue camicie erano di tela grezza. Torino si era pertanto trasformata radicalmente: per volere regio, le feste erano bandite, l'ostentazione di ricchezza era reato.

I difficili rapporti col padre
Intanto, dopo il 1728, le stranezze del padre iniziarono a degenerare sempre di più, probabilmente per una malattia mentale. La moglie Anna, madre di Carlo Emanuele, era morta. Anche il primogenito, per il quale Vittorio Amedeo nutriva uno sconfinato amore, si era spento.
Solo e stanco, il vecchio re decise di abdicare e di lasciare il trono al figlio Carlo Emanuele III.

"Carlino", come era stato denominato, non era per nulla amato dal padre. Gracile e quasi gobbo, si era, negli anni passati all'austera corte torinese, sempre più incupito. Sembra che parlasse poco, solo l'indispensabile. La sua istruzione era stata sommaria, poiché tutte le attenzioni erano andate al fratello maggiore.

Comunque sia, le lacune del principe ereditario furono colmate lavorando a fianco del padre, che gli faceva visitare le piazzeforti militari e lo interrogava dopo ogni colloquio con i ministri.

Vittorio Amedeo II fece sposare nel 1722 al figlio la principessa palatina Cristina del Palatinato-Sulzbach, che si spense dopo appena un anno dando a Carlo Emanuele un erede che morì in età infantile.

La seconda moglie, scelta sempre dal padre, fu Polissena d'Assia-Rotenburg-Rheinfels, che diede al marito la maggior parte dei figli. Donna molto amata da Carlo Emanuele, venne sempre più mal vista da Vittorio Amedeo perché, egli riteneva, distogliesse le attenzioni del figlio dalla politica.

Tra le imposizioni curiose che il padre impose al figlio (come non andare a caccia ogni giorno) vi fu anche quello dato ai due giovani sposi di dormire in due appartamenti separati.

Il ritiro di Vittorio Amedeo II dalla politica

Nel 1730 Vittorio Amedeo convenne che era giunto il momento di lasciare al figlio la sovranità sul Piemonte. Ritenendolo ormai maturo, il 3 settembre fece riunire nella residenza di Rivoli tutti i suoi ministri, annunziando loro la sua decisione. Sembra che Carlo Emanuele abbia supplicato il padre tra le lacrime di restare al trono, lasciandogli soltanto la funzione di reggente del Piemonte, ma egli abbia risposto:

Il ritorno di Vittorio Amedeo II

In realtà, il nuovo ruolo che il vecchio re si era preso non si addiceva alla sua figura. Dopo poco tempo passato a Chambéry, Vittorio Amedeo prese nuovamente a dare consigli (e ordini) al figlio. La pesante mano paterna non riuscì comunque a far progredire l'atmosfera di austerità che aveva negli anni passati caratterizzato la corte torinese. In poco tempo Carlo Emanuele III ripristinò balli e feste.

E fu proprio uscendo da una di queste feste che il re venne a sapere di un malore che aveva colto nella notte del 4 febbraio 1731 il padre. Sembrava che Vittorio Amedeo dovesse morire di lì a poco, ma il vecchio monarca si riprese più in salute di prima. Anzi: dopo questo fenomeno iniziò a ripudiare sempre di più la vita solitaria che si era scelto, iniziando a meditare di tornare al trono.

Nell'estate 1731 Vittorio Amedeo II decise di tornare al trono. In quei giorni Carlo Emanuele III si trovava a Chambéry. Il padre lo coprì d'ingiurie davanti ai suoi ministri tacciandolo di inettitudine. Vittorio prese allora residenza a Moncalieri.

Questa frase il vecchio re disse al marchese d'Ormea. Era ormai certo di mettere le mani sul trono senza difficoltà, ma Carlo Emanuele, dimostrandosi finalmente indipendente dalla volontà del padre, convocò il Consiglio della Corona per giudicare i fatti.

Ne emerse che Vittorio Amedeo II andava arrestato ed imprigionato. Se non si fosse agito subito, il vecchio re avrebbe probabilmente marciato su Milano per far valere all'Imperatore le sue ragioni, e il Piemonte sarebbe stato con certezza invaso.

Con un piccolo drappello di soldati e i ministri, Carlo Emanuele III piombò su Moncalieri e arrestò il padre, che fu fatto poi alloggiare a Rivoli. Così si chiudeva il governo di Vittorio Amedeo II.

Le vicende della Guerra di Successione Polacca

Quando, nel febbraio 1733, il re di Polonia si spense, le potenze europee trovarono due validi sotituti al vuoto di potere: il figlio del defunto sovrano, Augusto e Stanislao Leszczyński, suocero del re di Francia. Se Parigi appoggiava la candidatura del Leszczyński, Vienna era favorevole all'insediamento sul trono del principe Augusto.

Rapidamente le vicende politiche precipitarono, portando alla guerra. Carlo Emanuele III si trovò a dover scegliere se entrare in guerra e, in tal caso, con quale schieramento affiancarsi. Cercando di affidarsi alla parte che offriva i maggiori vantaggi, il re sabaudo si schierò con suo nipote Luigi XV.

Fu così che, come stabilito dal trattato siglato a Torino, Carlo Emanuele III marciò verso Milano per occupare la città e, con essa, la Lombardia. Il 28 ottobre 1733 il re di Sardegna aprì le ostilità, raggiungendo Milano senza troppi combattimenti e spargimenti di sangue. Rapidamente, impose in città un governo piemontese (vittorie sabaude a Vigevano, Pizzighettone, Sabbioneta e Cremona).

Parallelamente all'impresa di Carlo Emanuele III a Milano, gli ambasciatori francesi cercavano di indurre Filippo V di Spagna a prendere le armi a fianco dei franco-piemontesi. Filippo V accettò, ma tra le condizioni per l'entrata in guerra della Spagna vi era il controllo sul territorio milanese e su Mantova.

Le discordie tra Torino e Madrid andarono per le lunghe. Se la Francia avesse concesso il milanese alla Spagna, i Borbone avrebbero ottenuto nuovamente l'egemonia in Italia, ma se avesse concesso Milano a Carlo Emanuele, l'alleanza con Filippo V sarebbe risultata compromessa (ed inoltre, con la Lombardia, il piccolo ducato di Savoia confinante si sarebbe rafforzato così tanto da poter costituire una futura minaccia per il regno di Francia). Mentre i negoziati andavano avanti, i franco-ispano-piemontesi stabilirono di attaccare Mantova. Ma le cose andarono per le lunghe.

Carlo Emanuele III, generalissimo dell'esercito franco-piemontese, non aveva alcuna intenzione di sprecare denaro e uomini in un'impresa che a lui non avrebbe generato alcun vantaggio, anche perché sembrava che Mantova sarebbe andata certamente alla Spagna. Dopo numerosi contrattempi voluti dal re sardo, l'esercito attaccò battaglia a sua insaputa presso Parma, in una località chiamata Crocetta. La vittoria arrise ai piemontesi. Un secondo scontro, presso Guastalla, vide ancora una volta gli alleati vincitori (1734).

Ma da Parigi le cose assunsero presto un nuovo risvolto. Come imposto dalle potenze mediatrici, Luigi XV e l'Austria firmarono la tregua. Nel trattato di pace, (Pace di Vienna 1738) si imponeva sia a Carlo Emanuele III che a Filippo V di abbandonare Milano. A titolo d'indennizzo, però, venivano lasciati al Piemonte alcuni territori a sua scelta, tra cui le Langhe, il Tortonese e Novara.

Le vicende della Guerra di successione austriaca

Carlo Emanuele III dovette fronteggiare, in seguito al trattato di Worms da lui siglato, una nuova guerra. Dal 1741 al 1748 l'Europa fu infatti insanguinata dalla tremenda Guerra di successione austriaca, in seguito al rifiuto di alcune potenze siglatarie della Prammatica Sanzione di accettare Maria Teresa d'Asburgo come imperatrice d'Austria.

Carlo Emanuele III si schierò con Maria Teresa, subendo quindi l'invasione francese. Nel 1747 il Piemonte si trovò vicino al collasso: l'esercito francese attaccò da quattro direttrici: dalla val Varaita, ove fu respinto, su Cuneo, assediata e valorosamente difesa dall'austriaco Barone von Leutrum (affettuosamente chiamato, con una "piemontesizzazione" del suo nome, Baron Litron dai cuneesi) che già si era distinto nella Battaglia di Camposanto contro gli spagnoli nel 1743, su Alessandria, resistente dopo la caduta di Nizza, Tortona, Piacenza e Parma, e sulla Val di Susa, ma dopo la schiacciante vittoria sabauda nella battaglia dell'Assietta, (ottenuta in condizioni di inferiorità sia numerica di soldati che di armamenti) le sorti della guerra parvero risollevarsi per Carlo Emanuele III, anche perché i campi di battaglia si spostarono a nord, in Olanda.

Con la pace di Aquisgrana (1748), il Regno di Sardegna riottenne le sottratte province di Nizza e Savoia ed acquisì il territorio del vigevanese, spingendo la frontiera fino al Ticino, il vogherese, l'Oltrepò pavese (Bobbio).

Considerazioni
Carlo Emanuele III si spense il 20 febbraio 1773. Venne fatto tumulare nella grande Basilica di Superga, e la sua tomba monumentale si trova in posizione opposta a quella del padre, come in una sorta d'eterna sfida.

Considerato da Vittorio Amedeo II un figlio degenere, Carlo Emanuele III seppe invece gestire lo Stato di Savoia nel migliore dei modi, estendendone i confini e uscendo vittorioso dalle lunghe Guerre di Successione. Dedicò molta cura alla fortificazione dei passi alpini e delle frontiere. Introdusse la meritocrazia nelle gerarchie militari, favorendo anche coloro di non nobile nascita e, anzi, era solito circondarsi di soldati, affidandone a costoro gli impieghi più importanti.
Sempre al fine di celebrare le sue imprese militari e quelle della sua dinastia, finanziò la storiografia nel Regno, proteggendo anche storici quali Ludovico Antonio Muratori.

A contrario del padre, che soleva girare in incognito per i vicoli di Torino per ascoltare le rimostranze dei sudditi Carlo Emanuele III desiderava che, in ogni suo viaggio, fosse nota a tutti la sua condizione di re. Se Vittorio Amedeo II era estremamente parco, povero nel vestire e amante della solitudine, suo figlio amava la vita di corte, con le sue mille etichette e il suo sfarzo: racconta lo storico Predari che nemmeno permettesse ai figli di presenziare davanti a lui senza i pomposi abiti di gran signore.

Si fece sostenitore di una politica assolutistica, cercando di concentrare nelle sue mani ogni potere. Limitò le autonomie locali e alla Val d'Aosta furono abrogati i particolari privilegi di cui godeva. Anche la libertà di stampa venne minata, con disappunto dei grandi scrittori ed intellettuali piemontesi del periodo (come l'Alfieri, il Bodoni, il Lagrange), che dovettero pubblicare all'estero i loro lavori.

Discendenza
Carlo Emanuele III si sposò tre volte :

1. nel 1722 con Cristina Luigia di Baviera-Sulzbach (1704 - 1723), che morì il 18 marzo dell'anno successivo dopo aver dato la luce ad un figlio :
* Vittorio Amedeo (1723 - 1725)

2. nel 1724 con Polissena Cristina d'Assia-Rheinfels-Rotemburg (1706 - 1735) dalla quale ha avuto 6 figli :
* Vittorio Amedeo III di Savoia (1726 - 1796)
* Eleonora di Savoia, (1728 - 1781)
* Maria Ludovica di Savoia, (1729 - 1767).
* Maria Felicita di Savoia, (1730 - 1801)
* Emanuele Filiberto di Savoia, (1731 - 1735)
* Carlo Francesco di Savoia, (1733 - 1733)

3. nel 1737 con Elisabetta Teresa di Lorena (1711 - 1741), sorella di Francesco I d'Austria, dalla quale ha avuto tre figli :
*Francesco Maria di Savoia (1 dicembre 1738 - 25 marzo 1745), Duca d’Aosta
*Maria Vittoria Margherita di Savoia (22 giugno 1740 - 14 luglio 1742)
*Benedetto Maria Maurizio di Savoia (21 giugno 1741 - 4 gennaio 1808), Duca di Chiablese (1741-1796) e Marchese d'Ivrea (1796 - 1808), sposa la nipote Maria Anna di Savoia (1757-1824), figlia di Vittorio Amedeo III di Savoia, senza figli.

Ascendenza

Bibliografia
*
*
*

Voci correlate
* Casa Savoia
* Storia del Piemonte
* Battaglia dell'Assietta

Collegamenti esterni
*informazioni su Carlo Emanuele III
*cenni su Carlo Emanuele III dal sito di Italia Reale
*Carlo Emanuele III dal sito d'Araldica Italiana
* La basilica di Superga
* La reggia di Venaria

Altri progetti

separatore

------------------------------------------------------------------------------
Retrieved on Mon, 05 Oct 2009 23:42:32 from:
  http://it.wikipedia.org/wiki/Carlo_Emanuele_III_di_Savoia
Licensed under CC-BY-SA, see http://creativecommons.org/licenses/by-sa/3.0/